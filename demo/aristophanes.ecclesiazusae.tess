<aristoph. eccl. 1> ̓͂Ω λαμπρὸν ὄμμα τοῦ τροχηλάτου λύχνου
<aristoph. eccl. 2> κάλλιστ' ἐν εὐστόχοισιν ἐζητημένον:
<aristoph. eccl. 3> γονάς τε γὰρ σὰς καὶ τύχας δηλώσομεν:
<aristoph. eccl. 4> τροχῷ γὰρ ἐλαθεὶς κεραμικῆς ῥύμης ὕπο
<aristoph. eccl. 5> μυκτῆρσι λαμπρὰς ἡλίου τιμὰς ἔχεις:
<aristoph. eccl. 6> ὅρμα φλογὸς σημεῖα τὰ ξυγκείμενα.
<aristoph. eccl. 7> σοὶ γὰρ μόνῳ δηλοῦμεν εἰκότως, ἐπεὶ
<aristoph. eccl. 8> κἀν τοῖσι δωματίοισιν ̓Αφροδίτης τρόπων
<aristoph. eccl. 9> πειρωμέναισι πλησίον παραστατεῖς,
<aristoph. eccl. 10> λορδουμένων τε σωμάτων ἐπιστάτην
<aristoph. eccl. 11> ὀφθαλμὸν οὐδεὶς τὸν σὸν ἐξείργει δόμων.
<aristoph. eccl. 12> μόνος δὲ μηρῶν εἰς ἀπορρήτους μυχοὺς
<aristoph. eccl. 13> λάμπεις ἀφεύων τὴν ἐπανθοῦσαν τρίχα:
<aristoph. eccl. 14> στοάς τε καρποῦ Βακχίου τε νάματος
<aristoph. eccl. 15> πλήρεις ὑποιγνύσαισι συμπαραστατεῖς:
<aristoph. eccl. 16> καὶ ταῦτα συνδρῶν οὐ λαλεῖς τοῖς πλησίον.
<aristoph. eccl. 17> ἀνθ' ὧν συνείσει καὶ τὰ νῦν βουλεύματα
<aristoph. eccl. 18> ὅσα Σκίροις ἔδοξε ταῖς ἐμαῖς φίλαις.
<aristoph. eccl. 19> ἀλλ' οὐδεμία πάρεστιν ἃς ἥκειν ἐχρῆν.
<aristoph. eccl. 20> καίτοι πρὸς ὄρθρον γ' ἐστίν: ἡ δ' ἐκκλησία
<aristoph. eccl. 21> αὐτίκα μάλ' ἔσται: καταλαβεῖν δ' ἡμᾶς ἕδρας,
<aristoph. eccl. 22> ἃς Φυρόμαχός ποτ' εἶπεν, εἰ μέμνησθ' ἔτι,
<aristoph. eccl. 23> δεῖ τὰς ἑτέρας πως κἀγκαθεζομένας λαθεῖν.
<aristoph. eccl. 24> τί δῆτ' ἂν εἴη; πότερον οὐκ ἐρραμμένους
<aristoph. eccl. 25> ἔχουσι τοὺς πώγωνας, οὓς εἴρητ' ἔχειν;
<aristoph. eccl. 26> ἢ θαἰμάτια τἀνδρεῖα κλεψάσαις λαθεῖν
<aristoph. eccl. 27> ἦν χαλεπὸν αὐταῖς; ἀλλ' ὁρῶ τονδὶ λύχνον
<aristoph. eccl. 28> προσιόντα. φέρε νυν ἐπαναχωρήσω πάλιν,
<aristoph. eccl. 29> μὴ καί τις ὢν ἀνὴρ ὁ προσιὼν τυγχάνῃ.
<aristoph. eccl. 30> ὥρα βαδίζειν, ὡς ὁ κῆρυξ ἀρτίως
<aristoph. eccl. 31> ἡμῶν προσιουσῶν δεύτερον κεκόκκυκεν.
<aristoph. eccl. 32> ἐγὼ δέ γ' ὑμᾶς προσδοκῶς' ἠγρηγόρη
<aristoph. eccl. 33> τὴν νύκτα πᾶσαν. ἀλλὰ φέρε τὴν γείτονα
<aristoph. eccl. 34> τήνδ' ἐκκαλέσωμαι θρυγονῶσα τὴν θύραν.
<aristoph. eccl. 35> δεῖ γὰρ τὸν ἄνδρ' αὐτῆς λαθεῖν.   ἤκουσά τοι
<aristoph. eccl. 36> ὑποδουμένη τὸ κνῦμά σου τῶν δακτύλων,
<aristoph. eccl. 37> ἅτ' οὐ καταδαρθοῦς'. ὁ γὰρ ἀνὴρ ὦ φιλτάτη,
<aristoph. eccl. 38> Σαλαμίνιος γάρ ἐστιν ᾧ ξύνειμ' ἐγώ,
<aristoph. eccl. 39> τὴν νύχθ' ὅλην ἤλαυνέ μ' ἐν τοῖς στρώμασιν,
<aristoph. eccl. 40> ὥστ' ἄρτι τουτὶ θοἰμάτιον αὐτοῦ 'λαβον.
<aristoph. eccl. 41> καὶ μὴν ὁρῶ καὶ Κλειναρέτην καὶ Σωστράτην
<aristoph. eccl. 42> προσιοῦσαν ἤδη τήνδε καὶ Φιλαινέτην.
<aristoph. eccl. 43> οὔκουν ἐπείξεσθ'; ὡς Γλύκη κατώμοσεν
<aristoph. eccl. 44> τὴν ὑστάτην ἥκουσαν οἴνου τρεῖς χοᾶς
<aristoph. eccl. 45> ἡμῶν ἀποτείσειν κἀρεβίνθων χοίνικα.
<aristoph. eccl. 46> τὴν Σμικυθίωνος δ' οὐχ ὁρᾷς Μελιστίχην
<aristoph. eccl. 47> σπεύδουσαν ἐν ταῖς ἐμβάσιν;   καίτοι δοκεῖ
<aristoph. eccl. 48> κατὰ σχολὴν παρὰ τἀνδρὸς ἐξελθεῖν μόνη.
<aristoph. eccl. 49> τὴν τοῦ καπήλου δ' οὐχ ὁρᾷς Γευσιστράτην
<aristoph. eccl. 50> ἔχουσαν ἐν τῇ δεξιᾷ τὴν λαμπάδα;
<aristoph. eccl. 51> καὶ τὴν Φιλοδωρήτου τε καὶ Χαιρητάδου
<aristoph. eccl. 52> ὁρῶ προσιούσας χἀτέρας πολλὰς πάνυ
<aristoph. eccl. 53> γυναῖκας, ὅ τι πέρ ἐστ' ὄφελος ἐν τῇ πόλει.
<aristoph. eccl. 54> καὶ πάνυ ταλαιπώρως ἔγωγ' ὦ φιλτάτη
<aristoph. eccl. 55> ἐκδρᾶσα παρέδυν. ὁ γὰρ ἀνὴρ τὴν νύχθ' ὅλην
<aristoph. eccl. 56> ἔβηττε τριχίδων ἑσπέρας ἐμπλήμενος.
<aristoph. eccl. 57> κάθησθε τοίνυν, ὡς ἂν ἀνέρωμαι τάδε
<aristoph. eccl. 58> ὑμᾶς, ἐπειδὴ συλλελεγμένας ὁρῶ,
<aristoph. eccl. 59> ὅσα Σκίροις ἔδοξεν εἰ δεδράκατε.
<aristoph. eccl. 60> ἔγωγε. πρῶτον μέν γ' ἔχω τὰς μασχάλας
<aristoph. eccl. 61> λόχμης δασυτέρας, καθάπερ ἦν ξυγκείμενον:
<aristoph. eccl. 62> ἔπειθ' ὁπόθ' ἁνὴρ εἰς ἀγορὰν οἴχοιτό μου,
<aristoph. eccl. 63> ἀλειψαμένη τὸ σῶμ' ὅλον δι' ἡμέρας
<aristoph. eccl. 64> ἐχραινόμην ἑστῶσα πρὸς τὸν ἥλιον.
<aristoph. eccl. 65> κἄγωγε: τὸ ξυρὸν δέ γ' ἐκ τῆς οἰκίας
<aristoph. eccl. 66> ἔρριψα πρῶτον, ἵνα δασυνθείην ὅλη
<aristoph. eccl. 67> καὶ μηδὲν εἴην ἔτι γυναικὶ προσφερής.
<aristoph. eccl. 68> ἔχετε δὲ τοὺς πώγωνας, οὓς εἴρητ' ἔχειν
<aristoph. eccl. 69> πάσαισιν ἡμῖν, ὁπότε συλλεγοίμεθα;
<aristoph. eccl. 70> νὴ τὴν ̔Εκάτην καλόν γ' ἔγωγε τουτονί.
<aristoph. eccl. 71> κἄγωγ' ̔Επικράτους οὐκ ὀλίγῳ καλλίονα.
<aristoph. eccl. 72> ὑμεῖς δὲ τί φατε;   φασί: κατανεύουσι γάρ.
<aristoph. eccl. 73> καὶ μὴν τά γ' ἄλλ' ὑμῖν ὁρῶ πεπραγμένα.
<aristoph. eccl. 74> Λακωνικὰς γὰρ ἔχετε καὶ βακτηρίας
<aristoph. eccl. 75> καὶ θαἰμάτια τἀνδρεῖα, καθάπερ εἴπομεν.
<aristoph. eccl. 76> ἔγωγέ τοι τὸ σκύταλον ἐξηνεγκάμην
<aristoph. eccl. 77> τὸ τοῦ Λαμίου τουτὶ καθεύδοντος λάθρᾳ.
<aristoph. eccl. 78> τοῦτ' ἔστ' ἐκείνων τῶν σκυτάλων ὧν πέρδεται.
<aristoph. eccl. 79> νὴ τὸν Δία τὸν σωτῆρ' ἐπιτήδειός γ' ἂν ἦν
<aristoph. eccl. 80> τὴν τοῦ πανόπτου διφθέραν ἐνημμένος
<aristoph. eccl. 81> εἴπερ τις ἄλλος βουκολεῖν τὸ δήμιον.
<aristoph. eccl. 82> ἀλλ' ἄγεθ' ὅπως καὶ τἀπὶ τούτοις δράσομεν,
<aristoph. eccl. 83> ἕως ἔτ' ἐστὶν ἄστρα κατὰ τὸν οὐρανόν:
<aristoph. eccl. 84> ἡκκλησία δ', εἰς ἣν παρεσκευάσμεθα
<aristoph. eccl. 85> ἡμεῖς βαδίζειν, ἐξ ἕω γενήσεται.
<aristoph. eccl. 86> νὴ τὸν Δί' ὥστε δεῖ σε καταλαβεῖν ἕδρας
<aristoph. eccl. 87> ὑπὸ τῷ λίθῳ τῶν πρυτάνεων καταντικρύ.
<aristoph. eccl. 88> ταυτί γέ τοι νὴ τὸν Δί' ἐφερόμην, ἵνα
<aristoph. eccl. 89> πληρουμένης ξαίνοιμι τῆς ἐκκλησίας.
<aristoph. eccl. 90> πληρουμένης τάλαινα;   νὴ τὴν ̓́Αρτεμιν
<aristoph. eccl. 91> ἔγωγε. τί γὰρ ἂν χεῖρον ἀκροῴμην ἄρα
<aristoph. eccl. 92> ξαίνουσα; γυμνὰ δ' ἐστί μου τὰ παιδία.
<aristoph. eccl. 93> ἰδού γέ σε ξαίνουσαν, ἣν τοῦ σώματος
<aristoph. eccl. 94> οὐδὲν παραφῆναι τοῖς καθημένοις ἔδει.
<aristoph. eccl. 95> οὐκοῦν καλά γ' ἂν πάθοιμεν, εἰ πλήρης τύχοι
<aristoph. eccl. 96> ὁ δῆμος ὢν κἄπειθ' ὑπερβαίνουσά τις
<aristoph. eccl. 97> ἀναβαλλομένη δείξειε τὸν Φορμίσιον.
<aristoph. eccl. 98> ἢν δ' ἐγκαθεζώμεσθα πρότεραι, λήσομεν
<aristoph. eccl. 99> ξυστειλάμεναι θαἰμάτια: τὸν πώγωνά τε
<aristoph. eccl. 100> ὅταν καθῶμεν ὃν περιδησόμεσθ' ἐκεῖ,
<aristoph. eccl. 101> τίς οὐκ ἂν ἡμᾶς ἄνδρας ἡγήσαιθ' ὁρῶν;
<aristoph. eccl. 102> ̓Αγύρριος γοῦν τὸν Προνόμου πώγων' ἔχων
<aristoph. eccl. 103> λέληθε: καίτοι πρότερον ἦν οὗτος γυνή:
<aristoph. eccl. 104> νυνὶ δ', ὁρᾷς, πράττει τὰ μέγιστ' ἐν τῇ πόλει.
<aristoph. eccl. 105> τούτου γε τοίνυν τὴν ἐπιοῦσαν ἡμέραν
<aristoph. eccl. 106> τόλμημα τολμῶμεν τοσοῦτον οὕνεκα,
<aristoph. eccl. 107> ἤν πως παραλαβεῖν τῆς πόλεως τὰ πράγματα
<aristoph. eccl. 108> δυνώμεθ', ὥστ' ἀγαθόν τι πρᾶξαι τὴν πόλιν:
<aristoph. eccl. 109> νῦν μὲν γὰρ οὔτε θέομεν οὔτ' ἐλαύνομεν.
<aristoph. eccl. 110> καὶ πῶς γυναικῶν θηλύφρων ξυνουσία
<aristoph. eccl. 111> δημηγορήσει;   πολὺ μὲν οὖν ἄριστά που.
<aristoph. eccl. 112> λέγουσι γὰρ καὶ τῶν νεανίσκων ὅσοι
<aristoph. eccl. 113> πλεῖστα σποδοῦνται, δεινοτάτους εἶναι λέγειν:
<aristoph. eccl. 114> ἡμῖν δ' ὑπάρχει τοῦτο κατὰ τύχην τινά.
<aristoph. eccl. 115> οὐκ οἶδα: δεινὸν δ' ἐστὶν ἡ μὴ 'μπειρία.
<aristoph. eccl. 116> οὐκοῦν ἐπίτηδες ξυνελέγημεν ἐνθάδε,
<aristoph. eccl. 117> ὅπως προμελετήσωμεν ἁκεῖ δεῖ λέγειν.
<aristoph. eccl. 118> οὐκ ἂν φθάνοις τὸ γένειον ἂν περιδουμένη
<aristoph. eccl. 119> ἄλλαι θ' ὅσαι λαλεῖν μεμελετήκασί που.
<aristoph. eccl. 120> τίς δ' ὦ μέλ' ἡμῶν οὐ λαλεῖν ἐπίσταται;
<aristoph. eccl. 121> ἴθι δὴ σὺ περιδοῦ καὶ ταχέως ἀνὴρ γενοῦ:
<aristoph. eccl. 122> ἐγὼ δὲ θεῖσα τοὺς στεφάνους περιδήσομαι
<aristoph. eccl. 123> καὐτὴ μεθ' ὑμῶν, ἤν τί μοι δόξῃ λέγειν.
<aristoph. eccl. 124> δεῦρ' ὦ γλυκυτάτη Πραξαγόρα, σκέψαι τάλαν
<aristoph. eccl. 125> ὡς καὶ καταγέλαστον τὸ πρᾶγμα φαίνεται.
<aristoph. eccl. 126> πῶς καταγέλαστον;   ὥσπερ εἴ τις σηπίαις
<aristoph. eccl. 127> πώγωνα περιδήσειεν ἐσταθευμέναις.
<aristoph. eccl. 128> ὁ περιστίαρχος, περιφέρειν χρὴ τὴν γαλῆν.
<aristoph. eccl. 129> πάριτ' ἐς τὸ πρόσθεν. ̓Αρίφραδες παῦσαι λαλῶν.
<aristoph. eccl. 130> κάθιζε παριών. τίς ἀγορεύειν βούλεται;
<aristoph. eccl. 131> ἐγώ.   περίθου δὴ τὸν στέφανον τύχἀγαθῇ.
<aristoph. eccl. 132> ἰδού.   λέγοις ἄν.   εἶτα πρὶν πιεῖν λέγω;
<aristoph. eccl. 133> ἰδοὺ πιεῖν.   τί γὰρ ὦ μέλ' ἐστεφανωσάμην;
<aristoph. eccl. 134> ἄπιθ' ἐκποδών: τοιαῦτ' ἂν ἡμᾶς ἠργάσω
<aristoph. eccl. 135> κἀκεῖ.   τί δ'; οὐ πίνουσι κἀν τἠκκλησίᾳ;
<aristoph. eccl. 136> ἰδού γε σοὶ πίνουσι.   νὴ τὴν ̓́Αρτεμιν
<aristoph. eccl. 137> καὶ ταῦτα γ' εὔζωρον. τὰ γοῦν βουλεύματα
<aristoph. eccl. 138> αὐτῶν ὅς' ἂν πράξωσιν ἐνθυμουμένοις
<aristoph. eccl. 139> ὥσπερ μεθυόντων ἐστὶ παραπεπληγμένα.
<aristoph. eccl. 140> καὶ νὴ Δία σπένδουσί γ': ἢ τίνος χάριν
<aristoph. eccl. 141> τοσαῦτ' ἂν ηὔχοντ', εἴπερ οἶνος μὴ παρῆν;
<aristoph. eccl. 142> καὶ λοιδοροῦνταί γ' ὥσπερ ἐμπεπωκότες,
<aristoph. eccl. 143> καὶ τὸν παροινοῦντ' ἐκφέρους' οἱ τοξόται,
<aristoph. eccl. 144> σὺ μὲν βάδιζε καὶ κάθης': οὐδὲν γὰρ εἶ.
<aristoph. eccl. 145> νὴ τὸν Δί' ἦ μοι μὴ γενειᾶν κρεῖττον ἦν:
<aristoph. eccl. 146> δίψῃ γάρ, ὡς ἔοικ', ἀφαυανθήσομαι.
<aristoph. eccl. 147> ἔσθ' ἥτις ἑτέρα βούλεται λέγειν;   ἐγώ.
<aristoph. eccl. 148> ἴθι δὴ στεφανοῦ: καὶ γὰρ τὸ χρῆμ' ἐργάζεται.
<aristoph. eccl. 149> ἄγε νυν ὅπως ἀνδριστὶ καὶ καλῶς ἐρεῖς
<aristoph. eccl. 150> διερεισαμένη τὸ σχῆμα τῇ βακτηρίᾳ.
<aristoph. eccl. 151> ἐβουλόμην μὲν ἂν ἕτερον τῶν ἠθάδων
<aristoph. eccl. 152> λέγειν τὰ βέλτισθ', ἵν' ἐκαθήμην ἥσυχος:
<aristoph. eccl. 153> νῦν δ' οὐκ ἐάσω κατά γε τὴν ἐμὴν μίαν
<aristoph. eccl. 154> ἐν τοῖς καπηλείοισι λάκκους ἐμποιεῖν
<aristoph. eccl. 155> ὕδατος. ἐμοὶ μὲν οὐ δοκεῖ μὰ τὼ θεώ.
<aristoph. eccl. 156> μὰ τὼ θεώ; τάλαινα ποῦ τὸν νοῦν ἔχεις;
<aristoph. eccl. 157> τί δ' ἔστιν; οὐ γὰρ δὴ πιεῖν γ' ᾔτησά σε.
<aristoph. eccl. 158> μὰ Δί' ἀλλ' ἀνὴρ ὢν τὼ θεὼ κατώμοσας,
<aristoph. eccl. 159> καίτοι τά γ' ἄλλ' εἰποῦσα δεξιώτατα.
<aristoph. eccl. 160> ὢ νὴ τὸν ̓Απόλλω.   παῦε τοίνυν, ὡς ἐγὼ
<aristoph. eccl. 161> ἐκκλησιάσους' οὐκ ἂν προβαίην τὸν πόδα
<aristoph. eccl. 162> τὸν ἕτερον, εἰ μὴ ταῦτ' ἀκριβωθήσεται.
<aristoph. eccl. 163> φέρε τὸν στέφανον: ἐγὼ γὰρ αὖ λέξω πάλιν.
<aristoph. eccl. 164> οἶμαι γὰρ ἤδη μεμελετηκέναι καλῶς.
<aristoph. eccl. 165> ἐμοὶ γὰρ ὦ γυναῖκες αἱ καθήμεναι—
<aristoph. eccl. 166> γυναῖκας αὖ δύστηνε τοὺς ἄνδρας λέγεις;
<aristoph. eccl. 167> δι' ̓Επίγονόν γ' ἐκεῖνον: ἐπιβλέψασα γὰρ
<aristoph. eccl. 168> ἐκεῖσε πρὸς γυναῖκας ᾠόμην λέγειν.
<aristoph. eccl. 169> ἄπερρε καὶ σὺ καὶ κάθης' ἐντευθενί:
<aristoph. eccl. 170> αὐτὴ γὰρ ὑμῶν γ' ἕνεκά μοι λέξειν δοκῶ
<aristoph. eccl. 171> τονδὶ λαβοῦσα. τοῖς θεοῖς μὲν εὔχομαι
<aristoph. eccl. 172> τυχεῖν κατορθώσασα τὰ βεβουλευμένα.
<aristoph. eccl. 173> ἐμοὶ δ' ἴσον μὲν τῆσδε τῆς χώρας μέτα
<aristoph. eccl. 174> ὅσονπερ ὑμῖν: ἄχθομαι δὲ καὶ φέρω
<aristoph. eccl. 175> τὰ τῆς πόλεως ἅπαντα βαρέως πράγματα.
<aristoph. eccl. 176> ὁρῶ γὰρ αὐτὴν προστάταισι χρωμένην
<aristoph. eccl. 177> ἀεὶ πονηροῖς: κἄν τις ἡμέραν μίαν
<aristoph. eccl. 178> χρηστὸς γένηται, δέκα πονηρὸς γίγνεται.
<aristoph. eccl. 179> ἐπέτρεψας ἑτέρῳ: πλείον' ἔτι δράσει κακά.
<aristoph. eccl. 180> χαλεπὸν μὲν οὖν ἄνδρας δυσαρέστους νουθετεῖν,
<aristoph. eccl. 181> οἳ τοὺς φιλεῖν μὲν βουλομένους δεδοίκατε,
<aristoph. eccl. 182> τοὺς δ' οὐκ ἐθέλοντας ἀντιβολεῖθ' ἑκάστοτε.
<aristoph. eccl. 183> ἐκκλησίαισιν ἦν ὅτ' οὐκ ἐχρώμεθα
<aristoph. eccl. 184> οὐδὲν τὸ παράπαν: ἀλλὰ τόν γ' ̓Αγύρριον
<aristoph. eccl. 185> πονηρὸν ἡγούμεσθα: νῦν δὲ χρωμένων
<aristoph. eccl. 186> ὁ μὲν λαβὼν ἀργύριον ὑπερεπῄνεσεν,
<aristoph. eccl. 187> ὁ δ' οὐ λαβὼν εἶναι θανάτου φής' ἀξίους
<aristoph. eccl. 188> τοὺς μισθοφορεῖν ζητοῦντας ἐν τἠκκλησίᾳ.
<aristoph. eccl. 189> νὴ τὴν ̓Αφροδίτην εὖ γε ταυταγὶ λέγεις.
<aristoph. eccl. 190> τάλαιν' ̓Αφροδίτην ὤμοσας; χαρίεντά γ' ἂν
<aristoph. eccl. 191> ἔδρασας, εἰ τοῦτ' εἶπας ἐν τἠκκλησίᾳ.
<aristoph. eccl. 192> ἀλλ' οὐκ ἂν εἶπον.   μηδ' ἐθίζου νῦν λέγειν.
<aristoph. eccl. 193> τὸ συμμαχικὸν αὖ τοῦθ', ὅτ' ἐσκοπούμεθα,
<aristoph. eccl. 194> εἰ μὴ γένοιτ', ἀπολεῖν ἔφασκον τὴν πόλιν:
<aristoph. eccl. 195> ὅτε δὴ δ' ἐγένετ', ἤχθοντο, τῶν δὲ ῥητόρων
<aristoph. eccl. 196> ὁ τοῦτ' ἀναπείσας εὐθὺς ἀποδρὰς ᾤχετο.
<aristoph. eccl. 197> ναῦς δεῖ καθέλκειν: τῷ πένητι μὲν δοκεῖ,
<aristoph. eccl. 198> τοῖς πλουσίοις δὲ καὶ γεωργοῖς οὐ δοκεῖ.
<aristoph. eccl. 199> Κορινθίοις ἄχθεσθε, κἀκεῖνοί γέ σοι:
<aristoph. eccl. 200> νῦν εἰσὶ χρηστοί, καὶ σύ νυν χρηστὸς γενοῦ.
<aristoph. eccl. 201> ̓Αργεῖος ἀμαθής, ἀλλ' ̔Ιερώνυμος σοφός:
<aristoph. eccl. 202> σωτηρία παρέκυψεν, ἀλλ' ὡρᾴζεται
<aristoph. eccl. 203> Θρασύβουλος αὐτὸς οὐχὶ παρακαλούμενος.
<aristoph. eccl. 204> ὡς ξυνετὸς ἁνήρ.   νῦν καλῶς ἐπῄνεσας.
<aristoph. eccl. 205> ὑμεῖς γάρ ἐστ' ὦ δῆμε τούτων αἴτιοι.
<aristoph. eccl. 206> τὰ δημόσια γὰρ μισθοφοροῦντες χρήματα
<aristoph. eccl. 207> ἰδίᾳ σκοπεῖσθ' ἕκαστος ὅ τι τις κερδανεῖ,
<aristoph. eccl. 208> τὸ δὲ κοινὸν ὥσπερ Αἴσιμος κυλίνδεται.
<aristoph. eccl. 209> ἢν οὖν ἐμοὶ πίθησθε, σωθήσεσθ' ἔτι.
<aristoph. eccl. 210> ταῖς γὰρ γυναιξὶ φημὶ χρῆναι τὴν πόλιν
<aristoph. eccl. 211> ἡμᾶς παραδοῦναι. καὶ γὰρ ἐν ταῖς οἰκίαις
<aristoph. eccl. 212> ταύταις ἐπιτρόποις καὶ ταμίαισι χρώμεθα.
<aristoph. eccl. 213> εὖ γ' εὖ γε νὴ Δί' εὖ γε.   λέγε λέγ' ὦγαθέ.
<aristoph. eccl. 214> ὡς δ' εἰσὶν ἡμῶν τοὺς τρόπους βελτίονες
<aristoph. eccl. 215> ἐγὼ διδάξω. πρῶτα μὲν γὰρ τἄρια
<aristoph. eccl. 216> βάπτουσι θερμῷ κατὰ τὸν ἀρχαῖον νόμον
<aristoph. eccl. 217> ἁπαξάπασαι, κοὐχὶ μεταπειρωμένας
<aristoph. eccl. 218> ἴδοις ἂν αὐτάς. ἡ δ' ̓Αθηναίων πόλις,
<aristoph. eccl. 219> εἰ τοῦτο χρηστῶς εἶχεν, οὐκ ἂν ἐσῴζετο,
<aristoph. eccl. 220> εἰ μή τι καινὸν ἄλλο περιηργάζετο.
<aristoph. eccl. 221> καθήμεναι φρύγουσιν ὥσπερ καὶ πρὸ τοῦ:
<aristoph. eccl. 222> ἐπὶ τῆς κεφαλῆς φέρουσιν ὥσπερ καὶ πρὸ τοῦ:
<aristoph. eccl. 223> τὰ Θεσμοφόρι' ἄγουσιν ὥσπερ καὶ πρὸ τοῦ:
<aristoph. eccl. 224> πέττουσι τοὺς πλακοῦντας ὥσπερ καὶ πρὸ τοῦ:
<aristoph. eccl. 225> τοὺς ἄνδρας ἐπιτρίβουσιν ὥσπερ καὶ πρὸ τοῦ:
<aristoph. eccl. 225> μοιχοὺς ἔχουσιν ἔνδον ὥσπερ καὶ πρὸ τοῦ:
<aristoph. eccl. 226> αὑταῖς παροψωνοῦσιν ὥσπερ καὶ πρὸ τοῦ:
<aristoph. eccl. 227> οἶνον φιλοῦς' εὔζωρον ὥσπερ καὶ πρὸ τοῦ:
<aristoph. eccl. 228> βινούμεναι χαίρουσιν ὥσπερ καὶ πρὸ τοῦ.
<aristoph. eccl. 229> ταύταισιν οὖν ὦνδρες παραδόντες τὴν πόλιν
<aristoph. eccl. 230> μὴ περιλαλῶμεν, μηδὲ πυνθανώμεθα
<aristoph. eccl. 231> τί ποτ' ἄρα δρᾶν μέλλουσιν, ἀλλ' ἁπλῷ τρόπῳ
<aristoph. eccl. 232> ἐῶμεν ἄρχειν, σκεψάμενοι ταυτὶ μόνα,
<aristoph. eccl. 233> ὡς τοὺς στρατιώτας πρῶτον οὖσαι μητέρες
<aristoph. eccl. 234> σῴζειν ἐπιθυμήσουσιν: εἶτα σιτία
<aristoph. eccl. 235> τίς τῆς τεκούσης μᾶλλον ἐπιπέμψειεν ἄν;
<aristoph. eccl. 236> χρήματα πορίζειν εὐπορώτατον γυνή,
<aristoph. eccl. 237> ἄρχουσά τ' οὐκ ἂν ἐξαπατηθείη ποτέ:
<aristoph. eccl. 238> αὐταὶ γάρ εἰσιν ἐξαπατᾶν εἰθισμέναι.
<aristoph. eccl. 239> τὰ δ' ἄλλ' ἐάσω: ταῦτ' ἐὰν πίθησθέ μοι,
<aristoph. eccl. 240> εὐδαιμονοῦντες τὸν βίον διάξετε.
<aristoph. eccl. 241> εὖ γ' ὦ γλυκυτάτη Πραξαγόρα καὶ δεξιῶς.
<aristoph. eccl. 242> πόθεν ὦ τάλαινα ταῦτ' ἔμαθες οὕτω καλῶς;
<aristoph. eccl. 243> ἐν ταῖς φυγαῖς μετὰ τἀνδρὸς ᾤκης' ἐν πυκνί:
<aristoph. eccl. 244> ἔπειτ' ἀκούους' ἐξέμαθον τῶν ῥητόρων.
<aristoph. eccl. 245> οὐκ ἐτὸς ἄρ' ὦ μέλ' ἦσθα δεινὴ καὶ σοφή:
<aristoph. eccl. 246> καί σε στρατηγεῖν αἱ γυναῖκες αὐτόθεν
<aristoph. eccl. 247> αἱρούμεθ', ἢν ταῦθ' ἁπινοεῖς κατεργάσῃ.
<aristoph. eccl. 248> ἀτὰρ ἢν Κέφαλός σοι λοιδορῆται προσφθαρείς,
<aristoph. eccl. 249> πῶς ἀντερεῖς πρὸς αὐτὸν ἐν τἠκκλησίᾳ;
<aristoph. eccl. 250> φήσω παραφρονεῖν αὐτόν.   ἀλλὰ τοῦτό γε
<aristoph. eccl. 251> ἴσασι πάντες.   ἀλλὰ καὶ μελαγχολᾶν.
<aristoph. eccl. 252> καὶ τοῦτ' ἴσασιν.   ἀλλὰ καὶ τὰ τρύβλια
<aristoph. eccl. 253> κακῶς κεραμεύειν, τὴν δὲ πόλιν εὖ καὶ καλῶς.
<aristoph. eccl. 254> τί δ' ἢν Νεοκλείδης ὁ γλάμων σε λοιδορῇ;
<aristoph. eccl. 255> τούτῳ μὲν εἶπον ἐς κυνὸς πυγὴν ὁρᾶν.
<aristoph. eccl. 256> τί δ' ἢν ὑποκρούωσίν σε;   προσκινήσομαι
<aristoph. eccl. 257> ἅτ' οὐκ ἄπειρος οὖσα πολλῶν κρουμάτων.
<aristoph. eccl. 258> ἐκεῖνο μόνον ἄσκεπτον, ἤν ς' οἱ τοξόται
<aristoph. eccl. 259> ἕλκωσιν, ὅ τι δράσεις ποτ'.   ἐξαγκωνιῶ
<aristoph. eccl. 260> ὡδί: μέση γὰρ οὐδέποτε ληφθήσομαι.
<aristoph. eccl. 261> ἡμεῖς δέ γ', ἢν αἴρως', ἐᾶν κελεύσομεν.
<aristoph. eccl. 262> ταυτὶ μὲν ἡμῖν ἐντεθύμηται καλῶς
<aristoph. eccl. 263> ἐκεῖνο δ' οὐ πεφροντίκαμεν, ὅτῳ τρόπῳ
<aristoph. eccl. 264> τὰς χεῖρας αἴρειν μνημονεύσομεν τότε.
<aristoph. eccl. 265> εἰθισμέναι γάρ ἐσμεν αἴρειν τὼ σκέλει.
<aristoph. eccl. 266> χαλεπὸν τὸ πρᾶγμ': ὅμως δὲ χειροτονητέον
<aristoph. eccl. 267> ἐξωμισάσαις τὸν ἕτερον βραχίονα.
<aristoph. eccl. 268> ἄγε νυν ἀναστέλλεσθ' ἄνω τὰ χιτώνια:
<aristoph. eccl. 269> ὑποδεῖσθε δ' ὡς τάχιστα τὰς Λακωνικάς,
<aristoph. eccl. 270> ὥσπερ τὸν ἄνδρ' ἐθεᾶσθ', ὅτ' εἰς ἐκκλησίαν
<aristoph. eccl. 271> μέλλοι βαδίζειν ἢ θύραζ' ἑκάστοτε.
<aristoph. eccl. 272> ἔπειτ' ἐπειδὰν ταῦτα πάντ' ἔχῃ καλῶς,
<aristoph. eccl. 273> περιδεῖσθε τοὺς πώγωνας. ἡνίκ' ἂν δέ γε
<aristoph. eccl. 274> τούτους ἀκριβώσητε περιηρμοσμέναι,
<aristoph. eccl. 275> καὶ θαἰμάτια τἀνδρεῖά γ' ἅπερ ἐκλέψατε
<aristoph. eccl. 276> ἐπαναβάλεσθε, κᾆτα ταῖς βακτηρίαις
<aristoph. eccl. 277> ἐπερειδόμεναι βαδίζετ' ᾄδουσαι μέλος
<aristoph. eccl. 278> πρεσβυτικόν τι, τὸν τρόπον μιμούμεναι
<aristoph. eccl. 279> τὸν τῶν ἀγροίκων.   εὖ λέγεις: ἡμεῖς δέ γε
<aristoph. eccl. 280> προί̈ωμεν αὐτῶν. καὶ γὰρ ἑτέρας οἴομαι
<aristoph. eccl. 281> ἐκ τῶν ἀγρῶν ἐς τὴν πύκν' ἥξειν ἄντικρυς
<aristoph. eccl. 282> γυναῖκας.   ἀλλὰ σπεύσαθ' ὡς εἴωθ' ἐκεῖ
<aristoph. eccl. 283> τοῖς μὴ παροῦσιν ὀρθρίοις ἐς τὴν πύκνα
<aristoph. eccl. 284> ὑπαποτρέχειν ἔχουσι μηδὲ πάτταλον.
<aristoph. eccl. 285> ὥρα προβαίνειν ὦνδρες ἡμῖν ἐστι: τοῦτο γὰρ χρὴ
<aristoph. eccl. 286> μεμνημένας ἀεὶ λέγειν, ὡς μήποτ' ἐξολίσθῃ
<aristoph. eccl. 287> ἡμᾶς. ὁ κίνδυνος γὰρ οὐχὶ μικρός, ἢν ἁλῶμεν
<aristoph. eccl. 288> ἐνδυόμεναι κατὰ σκότον τόλμημα τηλικοῦτον.
<aristoph. eccl. 289> χωρῶμεν εἰς ἐκκλησίαν ὦνδρες: ἠπείλησε γὰρ
<aristoph. eccl. 290> ὁ θεσμοθέτης, ὃς ἂν
<aristoph. eccl. 291> μὴ πρῲ πάνυ τοῦ κνέφους
<aristoph. eccl. 291> ἥκῃ κεκονιμένος,
<aristoph. eccl. 292> στέργων σκοροδάλμῃ
<aristoph. eccl. 292> βλέπων ὑπότριμμα, μὴ
<aristoph. eccl. 293> δώσειν τὸ τριώβολον.
<aristoph. eccl. 293> ἀλλ' ὦ Χαριτιμίδη
<aristoph. eccl. 294> καὶ Σμίκυθε καὶ Δράκης
<aristoph. eccl. 295> ἕπου κατεπείγων,
<aristoph. eccl. 296> σαυτῷ προσέχων ὅπως
<aristoph. eccl. 295> μηδὲν παραχορδιεῖς
<aristoph. eccl. 295b> ὧν δεῖ ς' ἀποδεῖξαι:
<aristoph. eccl. 296> ὅπως δὲ τὸ σύμβολον
<aristoph. eccl. 297> λαβόντες ἔπειτα πλησίοι
<aristoph. eccl. 297b> καθεδούμεθ', ὡς
<aristoph. eccl. 297c> ἂν χειροτονῶμεν
<aristoph. eccl. 298> ἅπανθ' ὁπός' ἂν δέῃ
<aristoph. eccl. 299> τὰς ἡμετέρας φίλας.
<aristoph. eccl. 299b> καίτοι τί λέγω; φίλους
<aristoph. eccl. 299c> γὰρ χρῆν μ' ὀνομάζειν.
<aristoph. eccl. 300> ὅρα δ' ὅπως ὠθήσομεν τούσδε τοὺς ἐξ ἄστεως
<aristoph. eccl. 300b> ἥκοντας, ὅσοι πρὸ τοῦ
<aristoph. eccl. 301> μέν, ἡνίκ' ἔδει λαβεῖν
<aristoph. eccl. 302> ἐλθόντ' ὀβολὸν μόνον,
<aristoph. eccl. 302> καθῆντο λαλοῦντες
<aristoph. eccl. 303> ἐν τοῖς στεφανώμασιν,
<aristoph. eccl. 304> νυνὶ δ' ἐνοχλοῦς' ἄγαν.
<aristoph. eccl. 305> ἀλλ' οὐχί, Μυρωνίδης
<aristoph. eccl. 306> ὅτ' ἦρχεν ὁ γεννάδας,
<aristoph. eccl. 307> οὐδεὶς ἂν ἐτόλμα
<aristoph. eccl. 305> τὰ τῆς πόλεως διοικεῖν
<aristoph. eccl. 306> ἀργύριον φέρων:
<aristoph. eccl. 307> ἀλλ' ἧκεν ἕκαστος
<aristoph. eccl. 308> ἐν ἀσκιδίῳ φέρων
<aristoph. eccl. 307> πιεῖν ἅμα τ' ἄρτον αὑτῷ
<aristoph. eccl. 307b> καὶ δύο κρομμύω
<aristoph. eccl. 307c> καὶ τρεῖς ἂν ἐλάας.
<aristoph. eccl. 308> νυνὶ δὲ τριώβολον
<aristoph. eccl. 308b> ζητοῦσι λαβεῖν, ὅταν
<aristoph. eccl. 309> πράττωσί τι κοινὸν ὥς-
<aristoph. eccl. 310> περ πηλοφοροῦντες.
<aristoph. eccl. 311> τί τὸ πρᾶγμα; ποῖ ποθ' ἡ γυνὴ φρούδη 'στί μοι;
<aristoph. eccl. 312> ἐπεὶ πρὸς ἕω νῦν γ' ἔστιν, ἡ δ' οὐ φαίνεται.
<aristoph. eccl. 313> ἐγὼ δὲ κατάκειμαι πάλαι χεζητιῶν,
<aristoph. eccl. 314> τὰς ἐμβάδας ζητῶν λαβεῖν ἐν τῷ σκότῳ
<aristoph. eccl. 315> καὶ θοἰμάτιον: ὅτε δὴ δ' ἐκεῖνο ψηλαφῶν
<aristoph. eccl. 316> οὐκ ἐδυνάμην εὑρεῖν, ὁ δ' ἤδη τὴν θύραν
<aristoph. eccl. 317> ἐπεῖχε κρούων ὁ κοπρεαῖος, λαμβάνω
<aristoph. eccl. 318> τουτὶ τὸ τῆς γυναικὸς ἡμιδιπλοίδιον,
<aristoph. eccl. 319> καὶ τὰς ἐκείνης Περσικὰς ὑφέλκομαι.
<aristoph. eccl. 320> ἀλλ' ἐν καθαρῷ ποῦ, ποῦ τις ἂν χέσας τύχοι;
<aristoph. eccl. 321> ἢ πανταχοῦ τοι νυκτός ἐστιν ἐν καλῷ;
<aristoph. eccl. 322> οὐ γάρ με νῦν χέζοντά γ' οὐδεὶς ὄψεται.
<aristoph. eccl. 323> οἴμοι κακοδαίμων, ὅτι γέρων ὢν ἠγόμην
<aristoph. eccl. 324> γυναῖχ': ὅσας εἴμ' ἄξιος πληγὰς λαβεῖν.
<aristoph. eccl. 325> οὐ γάρ ποθ' ὑγιὲς οὐδὲν ἐξελήλυθεν
<aristoph. eccl. 326> δράσους'. ὅμως δ' οὖν ἐστιν ἀποπατητέον.
<aristoph. eccl. 327> τίς ἔστιν; οὐ δήπου Βλέπυρος ὁ γειτνιῶν;
<aristoph. eccl. 328> νὴ τὸν Δί' αὐτὸς δῆτ' ἐκεῖνος.   εἰπέ μοι,
<aristoph. eccl. 329> τί τοῦτό σοι τὸ πυρρόν ἐστιν; οὔτι που
<aristoph. eccl. 330> Κινησίας σου κατατετίληκέν ποθεν;
<aristoph. eccl. 331> οὔκ, ἀλλὰ τῆς γυναικὸς ἐξελήλυθα
<aristoph. eccl. 332> τὸ κροκωτίδιον ἀμπισχόμενος οὑνδύεται.
<aristoph. eccl. 333> τὸ δ' ἱμάτιόν σου ποῦ 'στιν;   οὐκ ἔχω φράσαι.
<aristoph. eccl. 334> ζητῶν γὰρ αὔτ' οὐχ ηὗρον ἐν τοῖς στρώμασιν.
<aristoph. eccl. 335> εἶτ' οὐδὲ τὴν γυναῖκ' ἐκέλευσάς σοι φράσαι;
<aristoph. eccl. 336> μὰ τὸν Δί' οὐ γὰρ ἔνδον οὖσα τυγχάνει,
<aristoph. eccl. 337> ἀλλ' ἐκτετρύπηκεν λαθοῦσά μ' ἔνδοθεν:
<aristoph. eccl. 338> ὃ καὶ δέδοικα μή τι δρᾷ νεώτερον.
<aristoph. eccl. 339> νὴ τὸν Ποσειδῶ ταὐτὰ τοίνυν ἄντικρυς
<aristoph. eccl. 340> ἐμοὶ πέπονθας. καὶ γὰρ ᾗ ξύνειμ' ἐγὼ
<aristoph. eccl. 341> φρούδη 'στ' ἔχουσα θοἰμάτιον οὑγὼ 'φόρουν.
<aristoph. eccl. 342> κοὐ τοῦτο λυπεῖ μ', ἀλλὰ καὶ τὰς ἐμβάδας.
<aristoph. eccl. 343> οὔκουν λαβεῖν γ' αὐτὰς ἐδυνάμην οὐδαμοῦ.
<aristoph. eccl. 344> μὰ τὸν Διόνυσον οὐδ' ἐγὼ γὰρ τὰς ἐμὰς
<aristoph. eccl. 345> Λακωνικάς, ἀλλ' ὡς ἔτυχον χεζητιῶν,
<aristoph. eccl. 346> ἐς τὼ κοθόρνω τὼ πόδ' ἐνθεὶς ἵεμαι,
<aristoph. eccl. 347> ἵνα μὴ 'γχέσαιμ' ἐς τὴν σισύραν: φανὴ γὰρ ἦν.
<aristoph. eccl. 348> τί δῆτ' ἂν εἴη; μῶν ἐπ' ἄριστον γυνὴ
<aristoph. eccl. 349> κέκληκεν αὐτὴν τῶν φίλων;   γνώμην γ' ἐμήν.
<aristoph. eccl. 350> οὔκουν πονηρά γ' ἐστὶν ὅ τι κἄμ' εἰδέναι.
<aristoph. eccl. 351> ἀλλὰ σὺ μὲν ἱμονιάν τιν' ἀποπατεῖς, ἐμοὶ δ'
<aristoph. eccl. 352> ὥρα βαδίζειν ἐστὶν εἰς ἐκκλησίαν,
<aristoph. eccl. 353> ἤνπερ λάβω θοἰμάτιον, ὅπερ ἦν μοι μόνον.
<aristoph. eccl. 354> κἄγωγ', ἐπειδὰν ἀποπατήσω: νῦν δέ μου
<aristoph. eccl. 355> ἀχράς τις ἐγκλῄσας' ἔχει τὰ σιτία.
<aristoph. eccl. 356> μῶν ἣν Θρασύβουλος εἶπε τοῖς Λακωνικοῖς;
<aristoph. eccl. 357> νὴ τὸν Διόνυσον ἐνέχεται γοῦν μοι σφόδρα.
<aristoph. eccl. 358> ἀτὰρ τί δράσω; καὶ γὰρ οὐδὲ τοῦτό με
<aristoph. eccl. 359> μόνον τὸ λυποῦν ἐστιν, ἀλλ' ὅταν φάγω,
<aristoph. eccl. 360> ὅποι βαδιεῖταί μοι τὸ λοιπὸν ἡ κόπρος.
<aristoph. eccl. 361> νῦν μὲν γὰρ οὗτος βεβαλάνωκε τὴν θύραν,
<aristoph. eccl. 362> ὅστις ποτ' ἔσθ' ἅνθρωπος ἁχραδούσιος.
<aristoph. eccl. 363> τίς ἂν οὖν ἰατρόν μοι μετέλθοι καὶ τίνα;
<aristoph. eccl. 364> τίς τῶν κατὰ πρωκτὸν δεινός ἐστι τὴν τέχνην;
<aristoph. eccl. 365> ἀλλ' οἶδ', ̓Αμύνων. ἀλλ' ἴσως ἀρνήσεται.
<aristoph. eccl. 366> ̓Αντισθένη τις καλεσάτω πάσῃ τέχνῃ.
<aristoph. eccl. 367> οὗτος γὰρ ἁνὴρ ἕνεκά γε στεναγμάτων
<aristoph. eccl. 368> οἶδεν τί πρωκτὸς βούλεται χεζητιῶν.
<aristoph. eccl. 369> ὦ πότνι' Εἰλείθυια μή με περιίδῃς
<aristoph. eccl. 370> διαρραγέντα μηδὲ βεβαλανωμένον,
<aristoph. eccl. 371> ἵνα μὴ γένωμαι σκωραμὶς κωμῳδική.
<aristoph. eccl. 372> οὗτος τί ποιεῖς; οὔτι που χέζεις;   ἐγώ;
<aristoph. eccl. 373> οὐ δῆτ' ἔτι γε μὰ τὸν Δί', ἀλλ' ἀνίσταμαι.
<aristoph. eccl. 374> τὸ τῆς γυναικὸς δ' ἀμπέχει χιτώνιον;
<aristoph. eccl. 375> ἐν τῷ σκότῳ γὰρ τοῦτ' ἔτυχον ἔνδον λαβών.
<aristoph. eccl. 376> ἀτὰρ πόθεν ἥκεις ἐτεόν;   ἐξ ἐκκλησίας.
<aristoph. eccl. 377> ἤδη λέλυται γάρ;   νὴ Δί' ὄρθριον μὲν οὖν.
<aristoph. eccl. 378> καὶ δῆτα πολὺν ἡ μίλτος ὦ Ζεῦ φίλτατε
<aristoph. eccl. 379> γέλων παρέσχεν, ἣν προσέρραινον κύκλῳ.
<aristoph. eccl. 380> τὸ τριώβολον δῆτ' ἔλαβες;   εἰ γὰρ ὤφελον.
<aristoph. eccl. 381> ἀλλ' ὕστερος νῦν ἦλθον, ὥστ' αἰσχύνομαι
<aristoph. eccl. 382> μὰ τὸν Δί' οὐδέν' ἄλλον ἢ τὸν θύλακον.
<aristoph. eccl. 383> τὸ δ' αἴτιον τί;   πλεῖστος ἀνθρώπων ὄχλος,
<aristoph. eccl. 384> ὅσος οὐδεπώποτ' ἦλθ' ἁθρόος ἐς τὴν πύκνα.
<aristoph. eccl. 385> καὶ δῆτα πάντες σκυτοτόμοις ᾐκάζομεν
<aristoph. eccl. 386> ὁρῶντες αὐτούς. οὐ γὰρ ἀλλ' ὑπερφυῶς
<aristoph. eccl. 387> ὡς λευκοπληθὴς ἦν ἰδεῖν ἡκκλησία:
<aristoph. eccl. 388> ὥστ' οὐκ ἔλαβον οὔτ' αὐτὸς οὔτ' ἄλλοι συχνοί.
<aristoph. eccl. 389> οὐδ' ἄρ' ἂν ἐγὼ λάβοιμι νῦν ἐλθών;   πόθεν;
<aristoph. eccl. 390> οὐδ' εἰ μὰ Δία τότ' ἦλθες ὅτε τὸ δεύτερον
<aristoph. eccl. 391> ἁλεκτρυὼν ἐφθέγγετ'.   οἴμοι δείλαιος.
<aristoph. eccl. 392> ̓Αντίλοχ' ἀποίμωξόν με τοῦ τριωβόλου
<aristoph. eccl. 393> τὸν ζῶντα μᾶλλον. τἀμὰ γὰρ διοίχεται.
<aristoph. eccl. 394> ἀτὰρ τί τὸ πρᾶγμ' ἦν, ὅτι τοσοῦτον χρῆμ' ὄχλου
<aristoph. eccl. 395> οὕτως ἐν ὥρᾳ ξυνελέγη;   τί δ' ἄλλο γ' ἢ
<aristoph. eccl. 396> ἔδοξε τοῖς πρυτάνεσι περὶ σωτηρίας
<aristoph. eccl. 397> γνώμας καθεῖναι τῆς πόλεως; κᾆτ' εὐθέως
<aristoph. eccl. 398> πρῶτος Νεοκλείδης ὁ γλάμων παρείρπυσεν.
<aristoph. eccl. 399> κἄπειθ' ὁ δῆμος ἀναβοᾷ πόσον δοκεῖς,
<aristoph. eccl. 400> “οὐ δεινὰ τολμᾶν τουτονὶ δημηγορεῖν,
<aristoph. eccl. 401> καὶ ταῦτα περὶ σωτηρίας προκειμένου,
<aristoph. eccl. 402> ὃς αὐτὸς αὑτῷ βλεφαρίδ' οὐκ ἐσώσατο;”
<aristoph. eccl. 403> ὁ δ' ἀναβοήσας καὶ περιβλέψας ἔφη,
<aristoph. eccl. 404> “τί δαί με χρῆν δρᾶν;”   “σκόροδ' ὁμοῦ τρίψαντ' ὀπῷ
<aristoph. eccl. 405> τιθύμαλλον ἐμβαλόντα τοῦ Λακωνικοῦ
<aristoph. eccl. 406> σαυτοῦ παραλείφειν τὰ βλέφαρα τῆς ἑσπέρας,”
<aristoph. eccl. 407> ἔγωγ' ἂν εἶπον, εἰ παρὼν ἐτύγχανον.
<aristoph. eccl. 408> μετὰ τοῦτον Εὐαίων ὁ δεξιώτατος
<aristoph. eccl. 409> παρῆλθε γυμνός, ὡς ἐδόκει τοῖς πλείοσιν:
<aristoph. eccl. 410> αὐτός γε μέντοὔφασκεν ἱμάτιον ἔχειν:
<aristoph. eccl. 411> κἄπειτ' ἔλεξε δημοτικωτάτους λόγους:
<aristoph. eccl. 412> “ὁρᾶτε μέν με δεόμενον σωτηρίας
<aristoph. eccl. 413> τετραστατήρου καὐτόν: ἀλλ' ὅμως ἐρῶ
<aristoph. eccl. 414> ὡς τὴν πόλιν καὶ τοὺς πολίτας σώσετε.
<aristoph. eccl. 415> ἢν γὰρ παρέχωσι τοῖς δεομένοις οἱ κναφῆς
<aristoph. eccl. 416> χλαίνας, ἐπειδὰν πρῶτον ἥλιος τραπῇ,
<aristoph. eccl. 417> πλευρῖτις ἡμῶν οὐδέν' ἂν λάβοι ποτέ.
<aristoph. eccl. 418> ὅσοις δὲ κλίνη μή 'στι μηδὲ στρώματα,
<aristoph. eccl. 419> ἰέναι καθευδήσοντας ἀπονενιμμένους
<aristoph. eccl. 420> ἐς τῶν σκυλοδεψῶν: ἢν δ' ἀποκλῄῃ θύρᾳ
<aristoph. eccl. 421> χειμῶνος ὄντος, τρεῖς σισύρας ὀφειλέτω.”
<aristoph. eccl. 422> νὴ τὸν Διόνυσον χρηστά γ': εἰ δ' ἐκεῖνά γε
<aristoph. eccl. 423> προσέθηκεν, οὐδεὶς ἀντεχειροτόνησεν ἄν,
<aristoph. eccl. 424> τοὺς ἀλφιταμοιβοὺς τοῖς ἀπόροις τρεῖς χοίνικας
<aristoph. eccl. 425> δεῖπνον παρέχειν ἅπασιν ἢ κλάειν μακρά,
<aristoph. eccl. 426> ἵνα τοῦτ' ἀπέλαυσαν Ναυσικύδους τἀγαθόν.
<aristoph. eccl. 427> μετὰ τοῦτο τοίνυν εὐπρεπὴς νεανίας
<aristoph. eccl. 428> λευκός τις ἀνεπήδης' ὅμοιος Νικίᾳ
<aristoph. eccl. 429> δημηγορήσων, κἀπεχείρησεν λέγειν
<aristoph. eccl. 430> ὡς χρὴ παραδοῦναι ταῖς γυναιξὶ τὴν πόλιν.
<aristoph. eccl. 431> εἶτ' ἐθορύβησαν κἀνέκραγον ὡς εὖ λέγοι,
<aristoph. eccl. 432> τὸ σκυτοτομικὸν πλῆθος, οἱ δ' ἐκ τῶν ἀγρῶν
<aristoph. eccl. 433> ἀνεβορβόρυξαν.   νοῦν γὰρ εἶχον νὴ Δία.
<aristoph. eccl. 434> ἀλλ' ἦσαν ἥττους: ὁ δὲ κατεῖχε τῇ βοῇ,
<aristoph. eccl. 435> τὰς μὲν γυναῖκας πόλλ' ἀγαθὰ λέγων, σὲ δὲ
<aristoph. eccl. 436> πολλὰ κακά.   καὶ τί εἶπε;   πρῶτον μέν ς' ἔφη
<aristoph. eccl. 437> εἶναι πανοῦργον.   καὶ σέ;   μή πω τοῦτ' ἔρῃ.
<aristoph. eccl. 438> κἄπειτα κλέπτην.   ἐμὲ μόνον;   καὶ νὴ Δία
<aristoph. eccl. 439> καὶ συκοφάντην.   ἐμὲ μόνον;   καὶ νὴ Δία
<aristoph. eccl. 440> τωνδὶ τὸ πλῆθος.   τίς δὲ τοῦτ' ἄλλως λέγει;
<aristoph. eccl. 441> γυναῖκα δ' εἶναι πρᾶγμ' ἔφη νουβυστικὸν
<aristoph. eccl. 442> καὶ χρηματοποιόν: κοὔτε τἀπόρρητ' ἔφη
<aristoph. eccl. 443> ἐκ Θεσμοφόροιν ἑκάστοτ' αὐτὰς ἐκφέρειν,
<aristoph. eccl. 444> σὲ δὲ κἀμὲ βουλεύοντε τοῦτο δρᾶν ἀεί.
<aristoph. eccl. 445> καὶ νὴ τὸν ̔Ερμῆν τοῦτό γ' οὐκ ἐψεύσατο.
<aristoph. eccl. 446> ἔπειτα συμβάλλειν πρὸς ἀλλήλας ἔφη
<aristoph. eccl. 447> ἱμάτια χρυσί' ἀργύριον ἐκπώματα
<aristoph. eccl. 448> μόνας μόναις, οὐ μαρτύρων ἐναντίον,
<aristoph. eccl. 449> καὶ ταῦτ' ἀποφέρειν πάντα κοὐκ ἀποστερεῖν,
<aristoph. eccl. 450> ἡμῶν δὲ τοὺς πολλοὺς ἔφασκε τοῦτο δρᾶν.
<aristoph. eccl. 451> νὴ τὸν Ποσειδῶ μαρτύρων γ' ἐναντίον.
<aristoph. eccl. 452> οὐ συκοφαντεῖν, οὐ διώκειν, οὐδὲ τὸν
<aristoph. eccl. 453> δῆμον καταλύειν, ἀλλὰ πολλὰ κἀγαθά,
<aristoph. eccl. 454> ἕτερά τε πλεῖστα τὰς γυναῖκας ηὐλόγει.
<aristoph. eccl. 455> τί δῆτ' ἔδοξεν;   ἐπιτρέπειν γε τὴν πόλιν
<aristoph. eccl. 456> ταύταις. ἐδόκει γὰρ τοῦτο μόνον ἐν τῇ πόλει
<aristoph. eccl. 457> οὔπω γεγενῆσθαι.   καὶ δέδοκται;   φήμ' ἐγώ.
<aristoph. eccl. 458> ἅπαντά τ' αὐταῖς ἐστι προστεταγμένα
<aristoph. eccl. 459> ἃ τοῖσιν ἀστοῖς ἔμελεν;   οὕτω ταῦτ' ἔχει.
<aristoph. eccl. 460> οὐδ' ἐς δικαστήριον ἄρ' εἶμ' ἀλλ' ἡ γυνή;
<aristoph. eccl. 461> οὐδ' ἔτι σὺ θρέψεις οὓς ἔχεις ἀλλ' ἡ γυνή.
<aristoph. eccl. 462> οὐδὲ στένειν τὸν ὄρθρον ἔτι πρᾶγμ' ἆρά μοι;
<aristoph. eccl. 463> μὰ Δί' ἀλλὰ ταῖς γυναιξὶ ταῦτ' ἤδη μέλει:
<aristoph. eccl. 464> σὺ δ' ἀστενακτὶ περδόμενος οἴκοι μενεῖς.
<aristoph. eccl. 465> ἐκεῖνο δεινὸν τοῖσιν ἡλίκοισι νῷν,
<aristoph. eccl. 466> μὴ παραλαβοῦσαι τῆς πόλεως τὰς ἡνίας
<aristoph. eccl. 467> ἔπειτ' ἀναγκάζωσι πρὸς βίαν—   τί δρᾶν;
<aristoph. eccl. 468> κινεῖν ἑαυτάς.   ἢν δὲ μὴ δυνώμεθα;
<aristoph. eccl. 469> ἄριστον οὐ δώσουσι.   σὺ δέ γε νὴ Δία
<aristoph. eccl. 470> δρᾶ ταῦθ', ἵν' ἀριστᾷς τε καὶ κινῇς ἅμα.
<aristoph. eccl. 471> τὸ πρὸς βίαν δεινότατον.   ἀλλ' εἰ τῇ πόλει
<aristoph. eccl. 472> τοῦτο ξυνοίσει, ταῦτα χρὴ πάντ' ἄνδρα δρᾶν.
<aristoph. eccl. 473> λόγος γέ τοί τις ἔστι τῶν γεραιτέρων,
<aristoph. eccl. 474> ἀνόηθ' ὅς' ἂν καὶ μῶρα βουλευσώμεθα,
<aristoph. eccl. 475> ἅπαντ' ἐπὶ τὸ βέλτιον ἡμῖν ξυμφέρειν.
<aristoph. eccl. 476> καὶ ξυμφέροι γ' ὦ πότνια Παλλὰς καὶ θεοί.
<aristoph. eccl. 477> ἀλλ' εἶμι: σὺ δ' ὑγίαινε.   καὶ σύ γ' ὦ Χρέμης.
<aristoph. eccl. 478> ἔμβα χώρει.
<aristoph. eccl. 479> ἆρ' ἔστι τῶν ἀνδρῶν τις ἡμῖν ὅστις ἐπακολουθεῖ;
<aristoph. eccl. 480> στρέφου σκόπει,
<aristoph. eccl. 481> φύλαττε σαυτὴν ἀσφαλῶς, πολλοὶ γὰρ οἱ πανοῦργοι,
<aristoph. eccl. 482> μή πού τις ἐκ τοὔπισθεν ὢν τὸ σχῆμα καταφυλάξῃ.
<aristoph. eccl. 483> ἀλλ' ὡς μάλιστα τοῖν ποδοῖν ἐπικτυπῶν βάδιζε:
<aristoph. eccl. 484> ἡμῖν δ' ἂν αἰσχύνην φέροι
<aristoph. eccl. 485> πάσαισι παρὰ τοῖς ἀνδράσιν τὸ πρᾶγμα τοῦτ' ἐλεγχθέν.
<aristoph. eccl. 486> πρὸς ταῦτα συστέλλου σεαυτὴν
<aristoph. eccl. 487> καὶ περισκοπουμένη
<aristoph. eccl. 488> τἀνθένδε καὶ τἀκεῖσε καὶ
<aristoph. eccl. 489> τἀκ δεξιᾶς, μὴ ξυμφορὰ γενήσεται τὸ πρᾶγμα.
<aristoph. eccl. 490> ἀλλ' ἐγκονῶμεν: τοῦ τόπου γὰρ ἐγγύς ἐσμεν ἤδη,
<aristoph. eccl. 490> ὅθενπερ εἰς ἐκκλησίαν ὡρμώμεθ' ἡνίκ' ᾖμεν:
<aristoph. eccl. 491> τὴν δ' οἰκίαν ἔξεσθ' ὁρᾶν, ὅθενπερ ἡ στρατηγὸς
<aristoph. eccl. 492> ἔσθ' ἡ τὸ πρᾶγμ' εὑροῦς' ὃ νῦν ἔδοξε τοῖς πολίταις.
<aristoph. eccl. 493> ὥστ' εἰκὸς ἡμᾶς μὴ βραδύνειν ἔστ' ἐπαναμενούσας
<aristoph. eccl. 494> πώγωνας ἐξηρτημένας,
<aristoph. eccl. 495> μὴ καὶ τις †ὄψεθ' ἡμᾶς† χἠμῶν ἴσως κατείπῃ.
<aristoph. eccl. 496> ἀλλ' εἶα δεῦρ' ἐπὶ σκιᾶς
<aristoph. eccl. 497> ἐλθοῦσα πρὸς τὸ τειχίον
<aristoph. eccl. 498> παραβλέπουσα θατέρῳ
<aristoph. eccl. 499> πάλιν μετασκεύαζε σαυτὴν αὖθις ἥπερ ἦσθα,
<aristoph. eccl. 500> καὶ μὴ βράδυν': ὡς τήνδε καὶ δὴ τὴν στρατηγὸν ἡμῶν
<aristoph. eccl. 501> χωροῦσαν ἐξ ἐκκλησίας ὁρῶμεν. ἀλλ' ἐπείγου
<aristoph. eccl. 502> ἅπασα καὶ μίσει σάκον πρὸς τοῖν γνάθοιν ἔχουσα:
<aristoph. eccl. 503> χαὖται γὰρ ἥκουσιν πάλαι τὸ σχῆμα τοῦτ' ἔχουσαι.
<aristoph. eccl. 504> ταυτὶ μὲν ἡμῖν ὦ γυναῖκες εὐτυχῶς
<aristoph. eccl. 505> τὰ πράγματ' ἐκβέβηκεν ἁβουλεύσαμεν.
<aristoph. eccl. 506> ἀλλ' ὡς τάχιστα πρίν τιν' ἀνθρώπων ἰδεῖν,
<aristoph. eccl. 507> ῥιπτεῖτε χλαίνας, ἐμβὰς ἐκποδὼν ἴτω,
<aristoph. eccl. 508> χάλα συναπτοὺς ἡνίας Λακωνικάς,
<aristoph. eccl. 509> βακτηρίας ἄφεσθε. καὶ μέντοι σὺ μὲν
<aristoph. eccl. 510> ταύτας κατευτρέπιζ', ἐγὼ δὲ βούλομαι
<aristoph. eccl. 511> εἴσω παρερπύσασα πρὶν τὸν ἄνδρα με
<aristoph. eccl. 512> ἰδεῖν, καταθέσθαι θοἰμάτιον αὐτοῦ πάλιν
<aristoph. eccl. 513> ὅθενπερ ἔλαβον τἄλλα θ' ἁξηνεγκάμην.
<aristoph. eccl. 514> κεῖται καὶ δὴ πάνθ' ἅπερ εἶπας, σὸν δ' ἔργον τἄλλα διδάσκειν,
<aristoph. eccl. 515> ὅ τί σοι δρῶσαι ξύμφορον ἡμεῖς δόξομεν ὀρθῶς ὑπακούειν.
<aristoph. eccl. 516> οὐδεμιᾷ γὰρ δεινοτέρᾳ σου ξυμμείξας' οἶδα γυναικί.
<aristoph. eccl. 517> περιμείνατέ νυν, ἵνα τῆς ἀρχῆς ἣν ἄρτι κεχιεροτόνημαι,
<aristoph. eccl. 518> ξυμβούλοισιν πάσαις ὑμῖν χρήσωμαι. καὶ γὰρ ἐκεῖ μοι
<aristoph. eccl. 519> ἐν τῷ θορύβῳ καὶ τοῖς δεινοῖς ἀνδρειόταται γεγένησθε.
<aristoph. eccl. 520> αὕτη πόθεν ἥκεις Πραξαγόρα;   τί δ' ὦ μέλε
<aristoph. eccl. 521> σοὶ τοῦθ';   ὅ τί μοι τοῦτ' ἔστιν; ὡς εὐηθικῶς.
<aristoph. eccl. 522> οὔτοι παρὰ τοῦ μοιχοῦ γε φήσεις.   οὐκ ἴσως
<aristoph. eccl. 523> ἑνός γε.   καὶ μὴν βασανίσαι τουτί γέ σοι
<aristoph. eccl. 524> ἔξεστι.   πῶς;   εἰ τῆς κεφαλῆς ὄζω μύρου.
<aristoph. eccl. 525> τί δ'; οὐχὶ βινεῖται γυνὴ κἄνευ μύρου;
<aristoph. eccl. 526> οὐ δῆτα τάλαν ἔγωγε.   πῶς οὖν ὄρθριον
<aristoph. eccl. 527> ᾤχου σιωπῇ θοἰμάτιον λαβοῦσά μου;
<aristoph. eccl. 528> γυνή μέ τις νύκτωρ ἑταίρα καὶ φίλη
<aristoph. eccl. 529> μετεπέμψατ' ὠδίνουσα.   κᾆτ' οὐκ ἦν ἐμοὶ
<aristoph. eccl. 530> φράσασαν ἰέναι;   τῆς λεχοῦς δ' οὐ φροντίσαι
<aristoph. eccl. 531> οὕτως ἐχούσης ὦνερ;   εἰποῦσάν γέ μοι.
<aristoph. eccl. 532> ἀλλ' ἔστιν ἐνταῦθά τι κακόν.   μὰ τὼ θεὼ
<aristoph. eccl. 533> ἀλλ' ὥσπερ εἶχον ᾠχόμην: ἐδεῖτο δὲ
<aristoph. eccl. 534> ἥπερ μεθῆκέ μ' ἐξιέναι πάσῃ τέχνῃ.
<aristoph. eccl. 535> εἶτ' οὐ τὸ σαυτῆς ἱμάτιον ἐχρῆν ς' ἔχειν;
<aristoph. eccl. 536> ἀλλ' ἔμ' ἀποδύσας' ἐπιβαλοῦσα τοὔγκυκλον
<aristoph. eccl. 537> ᾤχου καταλιποῦς' ὡσπερεὶ προκείμενον,
<aristoph. eccl. 538> μόνον οὐ στεφανώσας' οὐδ' ἐπιθεῖσα λήκυθον.
<aristoph. eccl. 539> ψῦχος γὰρ ἦν, ἐγὼ δὲ λεπτὴ κἀσθενής:
<aristoph. eccl. 540> ἔπειθ' ἵν' ἀλεαίνοιμι, τοῦτ' ἠμπεσχόμην:
<aristoph. eccl. 541> σὲ δ' ἐν ἀλέᾳ κατακείμενον καὶ στρώμασιν
<aristoph. eccl. 542> κατέλιπον ὦνερ.   αἱ δὲ δὴ Λακωνικαὶ
<aristoph. eccl. 543> ᾤχοντο μετὰ σοῦ κατὰ τί χἠ βακτηρία;
<aristoph. eccl. 544> ἵνα θοἰμάτιον σώσαιμι, μεθυπεδησάμην
<aristoph. eccl. 545> μιμουμένη σε καὶ κτυποῦσα τοῖν ποδοῖν
<aristoph. eccl. 546> καὶ τοὺς λίθους παίουσα τῇ βακτηρίᾳ.
<aristoph. eccl. 547> οἶσθ' οὖν ἀπολωλεκυῖα πυρῶν ἑκτέα,
<aristoph. eccl. 548> ὃν χρῆν ἔμ' ἐξ ἐκκλησίας εἰληφέναι;
<aristoph. eccl. 549> μὴ φροντίσῃς: ἄρρεν γὰρ ἔτεκε παιδίον.
<aristoph. eccl. 550> ἡκκλησία;   μὰ Δί' ἀλλ' ἐφ' ἣν ἐγᾠχόμην.
<aristoph. eccl. 551> ἀτὰρ γεγένηται;
<aristoph. eccl. 552> ναὶ μὰ Δί'. οὐκ ᾔδησθά με
<aristoph. eccl. 553> φράσαντά σοι χθές;   ἄρτι γ' ἀναμιμνῄσκομαι.
<aristoph. eccl. 554> οὐδ' ἄρα τὰ δόξαντ' οἶσθα;   μὰ Δί ἐγὼ μὲν οὔ.
<aristoph. eccl. 555> κάθησο τοίνυν σηπίας μασωμένη.
<aristoph. eccl. 555> ὑμῖν δέ φασι παραδεδόσθαι τὴν πόλιν.
<aristoph. eccl. 556> τί δρᾶν; ὑφαίνειν;   οὐ μὰ Δί' ἀλλ' ἄρχειν.   τίνων;
<aristoph. eccl. 557> ἁπαξαπάντων τῶν κατὰ πόλιν πραγμάτων.
<aristoph. eccl. 558> νὴ τὴν ̓Αφροδίτην μακαρία γ' ἄρ ἡ πόλις
<aristoph. eccl. 559> ἔσται τὸ λοιπόν.   κατὰ τί;   πολλῶν οὕνεκα.
<aristoph. eccl. 560> οὐ γὰρ ἔτι τοῖς τολμῶσιν αὐτὴν αἰσχρὰ δρᾶν
<aristoph. eccl. 561> ἔσται τὸ λοιπόν, οὐδαμοῦ δὲ μαρτυρεῖν,
<aristoph. eccl. 562> οὐ συκοφαντεῖν—   μηδαμῶς πρὸς τῶν θεῶν
<aristoph. eccl. 563> τουτὶ ποιήσῃς μηδ' ἀφέλῃ μου τὸν βίον.
<aristoph. eccl. 564> ὦ δαιμόνι' ἀνδρῶν τὴν γυναῖκ' ἔα λέγειν.
<aristoph. eccl. 565> μὴ λωποδυτῆσαι, μὴ φθονεῖν τοῖς πλησίον,
<aristoph. eccl. 566> μὴ γυμνὸν εἶναι μὴ πένητα μηδένα,
<aristoph. eccl. 567> μὴ λοιδορεῖσθαι, μὴ 'νεχυραζόμενον φέρειν.
<aristoph. eccl. 568> νὴ τὸν Ποσειδῶ μεγάλα γ', εἰ μὴ ψεύσεται.
<aristoph. eccl. 569> ἀλλ' ἀποφανῶ τοῦθ', ὥστε σέ τέ μοι μαρτυρεῖν
<aristoph. eccl. 570> καὶ τοῦτον αὐτὸν μηδὲν ἀντειπεῖν ἐμοι.
<aristoph. eccl. 571> νῦν δὴ δεῖ σε πυκνὴν φρένα καὶ φιλόσοφον ἐγείρειν
<aristoph. eccl. 572> φροντίδ' ἐπισταμένην
<aristoph. eccl. 573> ταῖσι φίλαισιν ἀμύνειν.
<aristoph. eccl. 574> καινὴ γὰρ ἐπ' εὐτυχίαισιν
<aristoph. eccl. 575> ἔρχεται γλώττης ἐπίνοια πολίτην
<aristoph. eccl. 575> δῆμον ἐπαγλαϊοῦσα
<aristoph. eccl. 576> μυρίαισιν ὠφελίαισι βίου: δηλοῦν δ' ὅ τί περ δύνασαι
<aristoph. eccl. 577> καιρός.
<aristoph. eccl. 578> δεῖται γάρ τοι σοφοῦ τινος ἐξευρήματος ἡ πόλις ἡμῶν.
<aristoph. eccl. 579> ἀλλὰ πέραινε μόνον
<aristoph. eccl. 580> μήτε δεδραμένα μήτ' εἰρημένα πω πρότερον:
<aristoph. eccl. 580> μισοῦσι γὰρ ἢν τὰ παλαιὰ πολλάκις θεῶνται.
<aristoph. eccl. 581> ἀλλ' οὐ μέλλειν, ἀλλ' ἅπτεσθαι καὶ δὴ χρῆν ταῖς διανοίαις,
<aristoph. eccl. 582> ὡς τὸ ταχύνειν χαρίτων μετέχει πλεῖστον παρὰ τοῖσι θεαταῖς.
<aristoph. eccl. 583> καὶ μὴν ὅτι μὲν χρηστὰ διδάξω πιστεύω: τοὺς δὲ θεατάς,
<aristoph. eccl. 584> εἰ καινοτομεῖν ἐθελήσουσιν καὶ μὴ τοῖς ἠθάσι λίαν
<aristoph. eccl. 585> τοῖς τ' ἀρχαίοις ἐνδιατρίβειν, τοῦτ' ἔσθ' ὃ μάλιστα δέδοικα.
<aristoph. eccl. 586> περὶ μὲν τοίνυν τοῦ καινοτομεῖν μὴ δείσῃς: τοῦτο γὰρ ἡμῖν
<aristoph. eccl. 587> δρᾶν ἀντ' ἄλλης ἀρχῆς ἐστιν, τῶν δ' ἀρχαίων ἀμελῆσαι.
<aristoph. eccl. 588> μή νυν πρότερον μηδεὶς ὑμῶν ἀντείπῃ μηδ' ὑποκρούσῃ,
<aristoph. eccl. 589> πρὶν ἐπίστασθαι τὴν ἐπίνοιαν καὶ τοῦ φράζοντος ἀκοῦσαι.
<aristoph. eccl. 590> κοινωνεῖν γὰρ πάντας φήσω χρῆναι πάντων μετέχοντας
<aristoph. eccl. 591> κἀκ ταὐτοῦ ζῆν, καὶ μὴ τὸν μὲν πλουτεῖν, τὸν δ' ἄθλιον εἶναι,
<aristoph. eccl. 592> μηδὲ γεωργεῖν τὸν μὲν πολλήν, τῷ δ' εἶναι μηδὲ ταφῆναι,
<aristoph. eccl. 593> μηδ' ἀνδραπόδοις τὸν μὲν χρῆσθαι πολλοῖς, τὸν δ' οὐδ' ἀκολούθῳ:
<aristoph. eccl. 594> ἀλλ' ἕνα ποιῶ κοινὸν πᾶσιν βίοτον καὶ τοῦτον ὅμοιον.
<aristoph. eccl. 595> πῶς οὖν ἔσται κοινὸς ἅπασιν;  κατέδει πέλεθον πρότερός μου.
<aristoph. eccl. 596> καὶ τῶν πελέθων κοινωνοῦμεν;  μὰ Δί' ἀλλ' ἔφθης μ' ὑποκρούσας.
<aristoph. eccl. 597> τοῦτο γὰρ ἤμελλον ἐγὼ λέξειν: τὴν γῆν πρώτιστα ποιήσω
<aristoph. eccl. 598> κοινὴν πάντων καὶ τἀργύριον καὶ τἄλλ' ὁπός' ἐστὶν ἑκάστῳ.
<aristoph. eccl. 599> εἶτ' ἀπὸ τούτων κοινῶν ὄντων ἡμεῖς βοσκήσομεν ὑμᾶς
<aristoph. eccl. 600> ταμιευόμεναι καὶ φειδόμεναι καὶ τὴν γνώμην προσέχουσαι.
<aristoph. eccl. 601> πῶς οὖν ὅστις μὴ κέκτηται γῆν ἡμῶν, ἀργύριον δὲ
<aristoph. eccl. 602> καὶ Δαρεικοὺς ἀφανῆ πλοῦτον;  τοῦτ' ἐς τὸ μέσον καταθήσει.
<aristoph. eccl. 603> καὶ μὴ καταθεὶς ψευδορκήσει.  κἀκτήσατο γὰρ διὰ τοῦτο.
<aristoph. eccl. 604> ἀλλ' οὐδέν τοι χρήσιμον ἔσται πάντως αὐτῷ.  κατὰ δὴ τί;
<aristoph. eccl. 605> οὐδεὶς οὐδὲν πενίᾳ δράσει: πάντα γὰρ ἕξουσιν ἅπαντες,
<aristoph. eccl. 606> ἄρτους τεμάχη μάζας χλαίνας οἶνον στεφάνους ἐρεβίνθους.
<aristoph. eccl. 607> ὥστε τί κέρδος μὴ καταθεῖναι; σὺ γὰρ ἐξευρὼν ἀπόδειξον.
<aristoph. eccl. 608> οὔκουν καὶ νῦν οὗτοι μᾶλλον κλέπτους' οἷς ταῦτα πάρεστιν;
<aristoph. eccl. 609> πρότερόν γ' ὦταῖρ' ὅτε τοῖσι νόμοις διεχρώμεθα τοῖς προτέροισιν:
<aristoph. eccl. 610> νῦν δ' ἔσται γὰρ βίος ἐκ κοινοῦ, τί τὸ κέρδος μὴ καταθεῖναι;
<aristoph. eccl. 611> ἢν μείρακ' ἰδὼν ἐπιθυμήσῃ καὶ βούληται σκαλαθῦραι,
<aristoph. eccl. 612> ἕξει τούτων ἀφελὼν δοῦναι, τῶν ἐκ κοινοῦ δὲ μεθέξει
<aristoph. eccl. 613> ξυγκαταδαρθών.  ἀλλ' ἐξέσται προῖκ' αὐτῷ ξυγκαταδαρθεῖν.
<aristoph. eccl. 614> καὶ ταύτας γὰρ κοινὰς ποιῶ τοῖς ἀνδράσι συγκατακεῖσθαι
<aristoph. eccl. 615> καὶ παιδοποιεῖν τῷ βουλομένῳ.  πῶς οὖν οὐ πάντες ἴασιν
<aristoph. eccl. 616> ἐπὶ τὴν ὡραιοτάτην αὐτῶν καὶ ζητήσουσιν ἐρείδειν;
<aristoph. eccl. 617> αἱ φαυλότεραι καὶ σιμότεραι παρὰ τὰς σεμνὰς καθεδοῦνται:
<aristoph. eccl. 618> κᾆτ' ἢν ταύτης ἐπιθυμήσῃ, τὴν αἰσχρὰν πρῶθ' ὑποκρούσει.
<aristoph. eccl. 619> καὶ πῶς ἡμᾶς τοὺς πρεσβύτας, ἢν ταῖς αἰσχραῖσι συνῶμεν,
<aristoph. eccl. 620> οὐκ ἐπιλείψει τὸ πέος πρότερον πρὶν ἐκεῖς' οἷ φῂς ἀφικέσθαι;
<aristoph. eccl. 621> οὐχὶ μαχοῦνται: περὶ σοῦ θάρρει: μὴ δείσῃς: οὐχὶ μαχοῦνται.
<aristoph. eccl. 622> περὶ τοῦ;  τοῦ μὴ ξυγκαταδαρθεῖν. καὶ σοὶ τοιοῦτον ὑπάρχει.
<aristoph. eccl. 623> τὸ μὲν ὑμέτερον γνώμην τιν' ἔχει: προβεβούλευται γάρ, ὅπως ἂν
<aristoph. eccl. 624> μηδεμιᾶς ᾖ τρύπημα κενόν: τὸ δὲ τῶν ἀνδρῶν τί ποιήσει;
<aristoph. eccl. 625> φεύξονται γὰρ τοὺς αἰσχίους, ἐπὶ τοὺς δὲ καλοὺς βαδιοῦνται.
<aristoph. eccl. 626> ἀλλὰ φυλάξους' οἱ φαυλότεροι τοὺς καλλίους ἀπιόντας
<aristoph. eccl. 627> ἀπὸ τοῦ δείπνου καὶ τηρήσους' ἐπὶ τοῖσιν δημοσίοισιν:
<aristoph. eccl. 628> κοὐκ ἐξέσται παρὰ τοῖσι καλοῖς καὶ τοῖς μεγάλοις καταδαρθεῖν
<aristoph. eccl. 629> ταῖσι γυναιξὶ πρὶν ἂν τοῖς αἰσχροῖς καὶ τοῖς μικροῖς χαρίσωνται.
<aristoph. eccl. 630> ἡ Λυσικράτους ἄρα νυνὶ ῥὶς ἴσα τοῖσι καλοῖσι φρονήσει.
<aristoph. eccl. 631> νὴ τὸν ̓Απόλλω καὶ δημοτική γ' ἡ γνώμη καὶ καταχήνη
<aristoph. eccl. 632> τῶν σεμνοτέρων ἔσται πολλὴ καὶ τῶν σφραγῖδας ἐχόντων,
<aristoph. eccl. 633> ὅταν ἐμβάδ' ἔχων εἴπῃ πρότερος, “παραχώρει κᾆτ' ἐπιτήρει,
<aristoph. eccl. 634> ὅταν ἤδη 'γὼ διαπραξάμενος παραδῶ σοι δευτεριάζειν.”
<aristoph. eccl. 635> πῶς οὖν οὕτω ζώντων ἡμῶν τοὺς αὑτοῦ παῖδας ἕκαστος
<aristoph. eccl. 636> ἔσται δυνατὸς διαγιγνώσκειν;  τί δὲ δεῖ; πατέρας γὰρ ἅπαντας
<aristoph. eccl. 637> τοὺς πρεσβυτέρους αὑτῶν εἶναι τοῖσι χρόνοισιν νομιοῦσιν.
<aristoph. eccl. 638> οὐκοῦν ἄγξους' εὖ καὶ χρηστῶς ἑξῆς τὸν πάντα γέροντα
<aristoph. eccl. 639> διὰ τὴν ἄγνοιαν, ἐπεὶ καὶ νῦν γιγνώσκοντες πατέρ' ὄντα
<aristoph. eccl. 640> ἄγχουσι. τί δῆθ' ὅταν ἀγνὼς ᾖ; πῶς οὐ τότε κἀπιχεσοῦνται;
<aristoph. eccl. 641> ἀλλ' ὁ παρεστὼς οὐκ ἐπιτρέψει: τότε δ' αὐτοῖς οὐκ ἔμελ' οὐδὲν
<aristoph. eccl. 642> τῶν ἀλλοτρίων ὅστις τύπτοι: νῦν δ' ἢν πληγέντος ἀκούσῃ,
<aristoph. eccl. 643> μὴ αὐτὸν ἐκεῖνον τύπτῃ δεδιὼς τοῖς δρῶσιν τοῦτο μαχεῖται.
<aristoph. eccl. 644> τὰ μὲν ἄλλα λέγεις οὐδὲν σκαιῶς: εἰ δὲ προσελθὼν ̓Επίκουρος
<aristoph. eccl. 645> ἢ Λευκολόφας πάππαν με καλεῖ, τοῦτ' ἤδη δεινὸν ἀκοῦσαι.
<aristoph. eccl. 646> πολὺ μέντοι δεινότερον τούτου τοῦ πράγματός ἐστι,  τὸ ποῖον;
<aristoph. eccl. 647> εἴ σε φιλήσειεν ̓Αρίστυλλος φάσκων αὑτοῦ πατέρ' εἶναι.
<aristoph. eccl. 648> οἰμώζοι γ' ἂν καὶ κωκύοι.  σὺ δέ γ' ὄζοις ἂν καλαμίνθης,
<aristoph. eccl. 649> ἀλλ' οὗτος μὲν πρότερον γέγονεν πρὶν τὸ ψήφισμα γενέσθαι,
<aristoph. eccl. 650> ὥστ' οὐχὶ δέος μή σε φιλήσῃ.  δεινὸν μέντἂν ἐπεπόνθη.
<aristoph. eccl. 651> τὴν γῆν δὲ τίς ἔσθ' ὁ γεωργήσων;  οἱ δοῦλοι. σοὶ δὲ μελήσει,
<aristoph. eccl. 652> ὅταν ᾖ δεκάπουν τὸ στοιχεῖον, λιπαρὸν χωρεῖν ἐπὶ δεῖπνον.
<aristoph. eccl. 653> περὶ δ' ἱματίων τίς πόρος ἔσται; καὶ γὰρ τοῦτ' ἔστιν ἐρέσθαι.
<aristoph. eccl. 654> τὰ μὲν ὄνθ' ὑμῖν πρῶτον ὑπάρξει, τὰ δὲ λοίφ' ἡμεῖς ὑφανοῦμεν.
<aristoph. eccl. 655> ἓν ἔτι ζητῶ: πῶς ἤν τις ὄφλῃ παρὰ τοῖς ἄρχουσι δίκην τῳ,
<aristoph. eccl. 656> πόθεν ἐκτείσει ταύτην; οὐ γὰρ τῶν κοινῶν γ' ἐστὶ δίκαιον.
<aristoph. eccl. 657> ἀλλ' οὐδὲ δίκαι πρῶτον ἔσονται.  τουτὶ τοὔπος ς' ἐπιτρίψει.
<aristoph. eccl. 658> κἀγὼ ταύτην γνώμην ἐθέμην: τοῦ γὰρ τάλαν οὕνεκ' ἔσονται;
<aristoph. eccl. 659> πολλῶν οὕνεκα νὴ τὸν ̓Απόλλω: πρῶτον δ' ἑνὸς οὕνεκα δήπου,
<aristoph. eccl. 660> ἤν τις ὀφείλων ἐξαρνῆται.  πόθεν οὖν ἐδάνεις' ὁ δανείσας
<aristoph. eccl. 661> ἐν τῷ κοινῷ πάντων ὄντων; κλέπτων δήπου' στ' ἐπίδηλος.
<aristoph. eccl. 662> νὴ τὴν Δήμητρ' εὖ γε διδάσκεις. τουτὶ τοίνυν φρασάτω μοι,
<aristoph. eccl. 663> τῆς αἰκείας οἱ τύπτοντες πόθεν ἐκτείσουσιν, ἐπειδὰν
<aristoph. eccl. 664> εὐωχηθέντες ὑβρίζωσιν; τοῦτο γὰρ οἶμαί ς' ἀπορήσειν.
<aristoph. eccl. 665> ἀπὸ τῆς μάζης ἧς σιτεῖται: ταύτης γὰρ ὅταν τις ἀφαιρῇ,
<aristoph. eccl. 666> οὐχ ὑβριεῖται φαύλως οὕτως αὖθις τῇ γαστρὶ κολασθείς.
<aristoph. eccl. 667> οὐδ' αὖ κλέπτης οὐδεὶς ἔσται;  πῶς γὰρ κλέψει μετὸν αὐτῷ;
<aristoph. eccl. 668> οὐδ' ἀποδύσους' ἄρα τῶν νυκτῶν;  οὐκ ἢν οἴκοι γε καθεύδῃς,
<aristoph. eccl. 669> οὐδ' ἤν γε θύραζ' ὥσπερ πρότερον: βίοτος γὰρ πᾶσιν ὑπάρξει.
<aristoph. eccl. 670> ἢν δ' ἀποδύῃ γ', αὐτὸς δώσει. τί γὰρ αὐτῷ πρᾶγμα μάχεσθαι;
<aristoph. eccl. 671> ἔτερον γὰρ ἰὼν ἐκ τοῦ κοινοῦ κρεῖττον ἐκείνου κομιεῖται.
<aristoph. eccl. 672> οὐδὲ κυβεύσους' ἆρ' ἄνθρωποι;  περὶ τοῦ γὰρ τοῦτο ποιήσει;
<aristoph. eccl. 673> τὴν δὲ δίαιταν τίνα ποιήσεις;  κοινὴν πᾶσιν. τὸ γὰρ ἄστυ
<aristoph. eccl. 674> μίαν οἴκησίν φημι ποιήσειν συρρήξας' εἰς ἓν ἅπαντα,
<aristoph. eccl. 675> ὥστε βαδίζειν ὡς ἀλλήλους.  τὸ δὲ δεῖπνον ποῦ παραθήσεις;
<aristoph. eccl. 676> τὰ δικαστήρια καὶ τὰς στοιὰς ἀνδρῶνας πάντα ποιήσω.
<aristoph. eccl. 677> τὸ δὲ βῆμα τί σοι χρήσιμον ἔσται;  τοὺς κρατῆρας καταθήσω
<aristoph. eccl. 678> καὶ τὰς ὑδρίας, καὶ ῥαψῳδεῖν ἔσται τοῖς παιδαρίοισιν
<aristoph. eccl. 679> τοὺς ἀνδρείους ἐν τῷ πολέμῳ, κεἴ τις δειλὸς γεγένηται,
<aristoph. eccl. 680> ἵνα μὴ δειπνῶς' αἰσχυνόμενοι.  νὴ τὸν ̓Απόλλω χάριέν γε.
<aristoph. eccl. 681> τὰ δὲ κληρωτήρια ποῖ τρέψεις;  εἰς τὴν ἀγορὰν καταθήσω:
<aristoph. eccl. 682> κᾆτα στήσασα παρ' ̔Αρμοδίῳ κληρώσω πάντας, ἕως ἂν
<aristoph. eccl. 683> εἰδὼς ὁ λαχὼν ἀπίῃ χαίρων ἐν ὁποίῳ γράμματι δειπνεῖ:
<aristoph. eccl. 684> και κηρύξει τοὺς ἐκ τοῦ βῆτ' ἐπὶ τὴν στοιὰν ἀκολουθεῖν
<aristoph. eccl. 685> τὴν βασίλειον δειπνήσοντας: τὸ δὲ θῆτ' ἐς τὴν παρὰ ταύτην,
<aristoph. eccl. 686> τοὺς δ' ἐκ τοῦ κάππ' ἐς τὴν στοιὰν χωρεῖν τὴν ἀλφιτόπωλιν.
<aristoph. eccl. 687> ἵνα κάπτωσιν;  μὰ Δί' ἀλλ' ἵν' ἐκεῖ δειπνῶσιν.  ὅτῳ δὲ τὸ γράμμα
<aristoph. eccl. 688> μὴ 'ξελκυσθῇ καθ' ὃ δειπνήσει, τούτους ἀπελῶσιν ἅπαντες.
<aristoph. eccl. 689> ἀλλ' οὐκ ἔσται τοῦτο παρ' ἡμῖν:
<aristoph. eccl. 690> πᾶσι γὰρ ἄφθονα πάντα παρέξομεν,
<aristoph. eccl. 691> ὥστε μεθυσθεὶς αὐτῷ στεφάνῳ
<aristoph. eccl. 692> πᾶς τις ἄπεισιν τὴν δᾷδα λαβών.
<aristoph. eccl. 693> αἱ δὲ γυναῖκες κατὰ τὰς διόδους
<aristoph. eccl. 694> προσπίπτουσαι τοῖς ἀπὸ δείπνου
<aristoph. eccl. 695> τάδε λέξουσιν: “δεῦρο παρ' ἡμᾶς:
<aristoph. eccl. 696> ἐνθάδε μεῖράξ ἐσθ' ὡραία.”
<aristoph. eccl. 697> “παρ' ἐμοὶ δ' ἑτέρα”
<aristoph. eccl. 698> φήσει τις ἄνωθ' ἐξ ὑπερῴου,
<aristoph. eccl. 699> “καὶ καλλίστη καὶ λευκοτάτη:
<aristoph. eccl. 700> πρότερον μέντοι δεῖ σε καθεύδειν
<aristoph. eccl. 701> αὐτῆς παρ' ἐμοί.”
<aristoph. eccl. 702> τοῖς εὐπρεπέσιν δ' ἀκολουθοῦντες
<aristoph. eccl. 703> καὶ μειρακίοις οἱ φαυλότεροι
<aristoph. eccl. 704> τοιάδ' ἐροῦσιν: “ποῖ θεῖς οὗτος;
<aristoph. eccl. 705> πάντως οὐδὲν δράσεις ἐλθών:
<aristoph. eccl. 705> τοῖς γὰρ σιμοῖς καὶ τοῖς αἰσχροῖς
<aristoph. eccl. 706> ἐψήφισται προτέροις βινεῖν,
<aristoph. eccl. 707> ὑμᾶς δὲ τέως θρῖα λαβόντας
<aristoph. eccl. 708> διφόρου συκῆς
<aristoph. eccl. 709> ἐν τοῖς προθύροισι δέφεσθαι.”
<aristoph. eccl. 710> φέρε νυν φράσον μοι, ταῦτ' ἀρέσκει σφῷν;   πάνυ.
<aristoph. eccl. 711> βαδιστέον τἄρ' ἐστὶν εἰς ἀγορὰν ἐμοί,
<aristoph. eccl. 712> ἵν' ἀποδέχωμαι τὰ προσιόντα χρήματα,
<aristoph. eccl. 713> λαβοῦσα κηρύκαιναν εὔφωνόν τινα.
<aristoph. eccl. 714> ἐμὲ γὰρ ἀνάγκη ταῦτα δρᾶν ᾑρημένην
<aristoph. eccl. 715> ἄρχειν, καταστῆσαί τε τὰ ξυσσίτια,
<aristoph. eccl. 716> ὅπως ἂν εὐωχῆσθε πρῶτον τήμερον.
<aristoph. eccl. 717> ἤδη γὰρ εὐωχησόμεσθα;   φήμ' ἐγώ.
<aristoph. eccl. 718> ἔπειτα τὰς πόρνας καταπαῦσαι βούλομαι
<aristoph. eccl. 719> ἁπαξαπάσας.   ἵνα τί;   δῆλον τουτογί:
<aristoph. eccl. 720> ἵνα τῶν νέων ἔχωσιν αὗται τὰς ἀκμάς.
<aristoph. eccl. 721> καὶ τάς γε δούλας οὐχὶ δεῖ κοσμουμένας
<aristoph. eccl. 722> τὴν τῶν ἐλευθέρων ὑφαρπάζειν Κύπριν,
<aristoph. eccl. 723> ἀλλὰ παρὰ τοῖς δούλοισι κοιμᾶσθαι μόνον
<aristoph. eccl. 724> κατωνάκην τὸν χοῖρον ἀποτετιλμένας.
<aristoph. eccl. 725> φέρε νυν ἐγώ σοι παρακολουθῶ πλησίον,
<aristoph. eccl. 726> ἵν' ἀποβλέπωμαι καὶ λέγωσί μοι ταδί,
<aristoph. eccl. 727> τὸν τῆς στρατηγοῦ τοῦτον οὐ θαυμάζετε;
<aristoph. eccl. 728> ἐγὼ δ' ἵν' εἰς ἀγοράν γε τὰ σκεύη φέρω,
<aristoph. eccl. 729> προχειριοῦμαι κἀξετάσω τὴν οὐσίαν. Χοροῦ
<aristoph. eccl. 730> χώρει σὺ δεῦρο κιναχύρα καλὴ καλῶς
<aristoph. eccl. 731> τῶν χρημάτων θύραζε πρώτη τῶν ἐμῶν,
<aristoph. eccl. 732> ὅπως ἂν ἐντετριμμένη κανηφορῇς,
<aristoph. eccl. 733> πολλοὺς κάτω δὴ θυλάκους στρέψας' ἐμούς.
<aristoph. eccl. 734> ποῦ' σθ' ἡ διφροφόρος; ἡ χύτρα δεῦρ' ἔξιθι,
<aristoph. eccl. 735> νὴ Δία μέλαινά γ', οὐδ' ἂν εἰ τὸ φάρμακον
<aristoph. eccl. 736> ἕψους' ἔτυχες ᾧ Λυσικράτης μελαίνεται.
<aristoph. eccl. 737> ἵστω παρ' αὐτήν, δεῦρ' ἴθ', ἡ κομμώτρια.
<aristoph. eccl. 738> φέρε δεῦρο ταύτην τὴν ὑδρίαν ὑδριαφόρε
<aristoph. eccl. 739> ἐνταῦθα. σὺ δὲ δεῦρ' ἡ κιθαρῳδὸς ἔξιθι,
<aristoph. eccl. 740> πολλάκις ἀναστήσασά μ' εἰς ἐκκλησίαν
<aristoph. eccl. 741> ἀωρὶ νυκτῶν διὰ τὸν ὄρθριον νόμον.
<aristoph. eccl. 742> ὁ τὴν σκάφην λαβὼν προί̈τω: τὰ κηρία
<aristoph. eccl. 743> κόμιζε, τοὺς θαλλοὺς καθίστη πλησίον,
<aristoph. eccl. 744> καὶ τὼ τρίποδ' ἐξένεγκε καὶ τὴν λήκυθον.
<aristoph. eccl. 745> τὰ χυτρίδι' ἤδη καὶ τὸν ὄχλον ἀφίετε.
<aristoph. eccl. 746> ἐγὼ καταθήσω τἀμά; κακοδαίμων ἄρα
<aristoph. eccl. 747> ἀνὴρ ἔσομαι καὶ νοῦν ὀλίγον κεκτημένος.
<aristoph. eccl. 748> μὰ τὸν Ποσειδῶ γ' οὐδέποτ', ἀλλὰ βασανιῶ
<aristoph. eccl. 749> πρώτιστον αὐτὰ πολλάκις καὶ σκέψομαι.
<aristoph. eccl. 750> οὐ γὰρ τὸν ἐμὸν ἱδρῶτα καὶ φειδωλίαν
<aristoph. eccl. 751> οὐδὲν πρὸς ἔπος οὕτως ἀνοήτως ἐκβαλῶ,
<aristoph. eccl. 752> πρὶν ἂν ἐκπύθωμαι πᾶν τὸ πρᾶγμ' ὅπως ἔχει.
<aristoph. eccl. 753> οὗτος τί τὰ σκευάρια ταυτὶ βούλεται;
<aristoph. eccl. 754> πότερον μετοικιζόμενος ἐξενήνοχας
<aristoph. eccl. 755> αὔτ' ἢ φέρεις ἐνέχυρα θήσων;   οὐδαμῶς.
<aristoph. eccl. 756> τί δῆτ' ἐπὶ στοίχου 'στὶν οὕτως; οὔτι μὴ
<aristoph. eccl. 757> ̔Ιέρωνι τῷ κήρυκι πομπὴν πέμπετε;
<aristoph. eccl. 758> μὰ Δί' ἀλλ' ἀποφέρειν αὐτὰ μέλλω τῇ πόλει
<aristoph. eccl. 759> ἐς τὴν ἀγορὰν κατὰ τοὺς δεδογμένους νόμους.
<aristoph. eccl. 760> μέλλεις ἀποφέρειν;   πάνυ γε.   κακοδαίμων ἄρ' εἶ
<aristoph. eccl. 761> νὴ τὸν Δία τὸν σωτῆρα.   πῶς;   πῶς; ῥᾳδίως.
<aristoph. eccl. 762> τί δ'; οὐχὶ πειθαρχεῖν με τοῖς νόμοισι δεῖ;
<aristoph. eccl. 763> ποίοισιν ὦ δύστηνε;   τοῖς δεδογμένοις.
<aristoph. eccl. 764> δεδογμένοισιν; ὡς ἀνόητος ἦσθ' ἄρα.
<aristoph. eccl. 765> ἀνόητος;   οὐ γάρ; ἠλιθιώτατος μὲν οὖν
<aristoph. eccl. 766> ἁπαξαπάντων.   ὅτι τὸ ταττόμενον ποιῶ;
<aristoph. eccl. 767> τὸ ταττόμενον γὰρ δεῖ ποιεῖν τὸν σώφρονα;
<aristoph. eccl. 768> μάλιστα πάντων.   τὸν μὲν οὖν ἀβέλτερον.
<aristoph. eccl. 769> σὺ δ' οὐ καταθεῖναι διανοεῖ;   φυλάξομαι,
<aristoph. eccl. 770> πρὶν ἄν γ' ἴδω τὸ πλῆθος ὅ τι βουλεύεται.
<aristoph. eccl. 771> τί γὰρ ἄλλο γ' ἢ φέρειν παρεσκευασμένοι
<aristoph. eccl. 772> τὰ χρήματ' εἰσίν;   ἀλλ' ἰδὼν ἐπειθόμην.
<aristoph. eccl. 773> λέγουσι γοῦν ἐν ταῖς ὁδοῖς.   λέξουσι γάρ.
<aristoph. eccl. 774> καί φασιν οἴσειν ἀράμενοι.   φήσουσι γάρ.
<aristoph. eccl. 775> ἀπολεῖς ἀπιστῶν πάντ'.   ἀπιστήσουσι γάρ.
<aristoph. eccl. 776> ὁ Ζεύς σέ γ' ἐπιτρίψειεν.   ἐπιτρίψουσι γάρ.
<aristoph. eccl. 777> οἴσειν δοκεῖς τιν' ὅστις αὐτῶν νοῦν ἔχει;
<aristoph. eccl. 778> οὐ γὰρ πάτριον τοῦτ' ἐστίν, ἀλλὰ λαμβάνειν
<aristoph. eccl. 779> ἡμᾶς μόνον δεῖ νὴ Δία: καὶ γὰρ οἱ θεοί:
<aristoph. eccl. 780> γνώσει δ' ἀπὸ τῶν χειρῶν γε τῶν ἀγαλμάτων:
<aristoph. eccl. 781> ὅταν γὰρ εὐχώμεσθα διδόναι τἀγαθά,
<aristoph. eccl. 782> ἕστηκεν ἐκτείνοντα τὴν χεῖρ' ὑπτίαν
<aristoph. eccl. 783> οὐχ ὥς τι δώσοντ' ἀλλ' ὅπως τι λήψεται.
<aristoph. eccl. 784> ὦ δαιμόνι' ἀνδρῶν ἔα με τῶν προὔργου τι δρᾶν.
<aristoph. eccl. 785> ταυτὶ γάρ ἐστι συνδετέα. ποῦ μοὔσθ' ἱμάς;
<aristoph. eccl. 786> ὄντως γὰρ οἴσεις;   ναὶ μὰ Δία, καὶ δὴ μὲν οὖν
<aristoph. eccl. 787> τωδὶ ξυνάπτω τὼ τρίποδε.   τῆς μωρίας,
<aristoph. eccl. 788> τὸ μηδὲ περιμείναντα τοὺς ἄλλους ὅ τι
<aristoph. eccl. 789> δράσουσιν εἶτα τηνικαῦτ' ἤδη—   τί δρᾶν;
<aristoph. eccl. 790> ἐπαναμένειν, ἔπειτα διατρίβειν ἔτι.
<aristoph. eccl. 791> ἵνα δὴ τί;   σεισμὸς εἰ γένοιτο πολλάκις
<aristoph. eccl. 792> ἢ πῦρ ἀπότροπον, ἢ διᾴξειεν γαλῆ,
<aristoph. eccl. 793> παύσαιντ' ἂν ἐσφέροντες ὦμβρόντητε σύ.
<aristoph. eccl. 794> χαρίεντα γοῦν πάθοιμ' ἄν, εἰ μὴ 'χοιμ' ὅποι
<aristoph. eccl. 795> ταῦτα καταθείμην.   μὴ γὰρ οὐ λάβῃς ὅποι:
<aristoph. eccl. 796> θάρρει, καταθήσεις, κἂν ἔνης ἔλθῃς.   τιή;
<aristoph. eccl. 797> ἐγᾦδα τούτους χειροτονοῦντας μὲν ταχύ,
<aristoph. eccl. 798> ἅττ' ἂν δὲ δόξῃ ταῦτα πάλιν ἀρνουμένους.
<aristoph. eccl. 799> οἴσουσιν ὦ τᾶν.   ἢν δὲ μὴ κομίσωσι, τί;
<aristoph. eccl. 800> ἀμέλει κομιοῦσιν.   ἢν δὲ μὴ κομίσωσι, τί;
<aristoph. eccl. 801> μαχούμεθ' αὐτοῖς.   ἢν δὲ κρείττους ὦσι, τί;
<aristoph. eccl. 802> ἄπειμ' ἐάσας.   ἢν δὲ πωλῶς' αὐτά, τί;
<aristoph. eccl. 803> διαρραγείης.   ἢν διαρραγῶ δέ, τί;
<aristoph. eccl. 804> καλῶς ποιήσεις.   σὺ δ' ἐπιθυμήσεις φέρειν;
<aristoph. eccl. 805> ἔγωγε: καὶ γὰρ τοὺς ἐμαυτοῦ γείτονας
<aristoph. eccl. 806> ὁρῶ φέροντας.   πάνυ γ' ἂν οὖν ̓Αντισθένης
<aristoph. eccl. 807> αὔτ' εἰσενέγκοι: πολὺ γὰρ ἐμμελέστερον
<aristoph. eccl. 808> πρότερον χέσαι πλεῖν ἢ τριάκονθ' ἡμέρας.
<aristoph. eccl. 809> οἴμωζε.   Καλλίμαχος δ' ὁ χοροδιδάσκαλος
<aristoph. eccl. 810> αὐτοῖσιν εἰσοίσει τι;   πλείω Καλλίου.
<aristoph. eccl. 811> ἅνθρωπος οὗτος ἀποβαλεῖ τὴν οὐσίαν.
<aristoph. eccl. 812> δεινά γε λέγεις.   τί δεινόν; ὥσπερ οὐχ ὁρῶν
<aristoph. eccl. 813> ἀεὶ τοιαῦτα γιγνόμενα ψηφίσματα.
<aristoph. eccl. 814> οὐκ οἶσθ' ἐκεῖν' οὕδοξε τὸ περὶ τῶν ἁλῶν;
<aristoph. eccl. 815> ἔγωγε.   τοὺς χαλκοῦς δ' ἐκείνους ἡνίκα
<aristoph. eccl. 816> ἐψηφισάμεθ', οὐκ οἶσθα;   καὶ κακόν γέ μοι
<aristoph. eccl. 817> τὸ κόμμ' ἐγένετ' ἐκεῖνο. πωλῶν γὰρ βότρυς
<aristoph. eccl. 818> μεστὴν ἀπῆρα τὴν γνάθον χαλκῶν ἔχων
<aristoph. eccl. 819> κἄπειτ' ἐχώρουν εἰς ἀγορὰν ἐπ' ἄλφιτα.
<aristoph. eccl. 820> ἔπειθ' ὑπέχοντος ἄρτι μου τὸν θύλακον,
<aristoph. eccl. 821> ἀνέκραγ' ὁ κῆρυξ μὴ δέχεσθαι μηδένα
<aristoph. eccl. 822> χαλκοῦν τὸ λοιπόν: “ἀργύρῳ γὰρ χρώμεθα.”
<aristoph. eccl. 823> τὸ δ' ἔναγχος οὐχ ἅπαντες ἡμεῖς ὤμνυμεν
<aristoph. eccl. 824> τάλαντ' ἔσεσθαι πεντακόσια τῇ πόλει
<aristoph. eccl. 825> τῆς τετταρακοστῆς, ἣν ἐπόρις' Εὐριπίδης;
<aristoph. eccl. 826> κεὐθὺς κατεχρύσου πᾶς ἀνὴρ Εὐριπίδην:
<aristoph. eccl. 827> ὅτε δὴ δ' ἀνασκοπουμένοις ἐφαίνετο
<aristoph. eccl. 828> ὁ Διὸς Κόρινθος καὶ τὸ πρᾶγμ' οὐκ ἤρκεσεν,
<aristoph. eccl. 829> πάλιν κατεπίττου πᾶς ἀνὴρ Εὐριπίδην.
<aristoph. eccl. 830> οὐ ταὐτὸν ὦ τᾶν. τότε μὲν ἡμεῖς ἤρχομεν,
<aristoph. eccl. 831> νῦν δ' αἱ γυναῖκες.   ἃς ἐγὼ φυλάξομαι
<aristoph. eccl. 832> νὴ τὸν Ποσειδῶ μὴ κατουρήσωσί μου.
<aristoph. eccl. 833> οὐκ οἶδ' ὅ τι ληρεῖς. φέρε σὺ τἀνάφορον ὁ παῖς.
<aristoph. eccl. 834> ὦ πάντες ἀστοί, νῦν γὰρ οὕτω ταῦτ' ἔχει,
<aristoph. eccl. 835> χωρεῖτ' ἐπείγεσθ' εὐθὺ τῆς στρατηγίδος,
<aristoph. eccl. 836> ὅπως ἂν ὑμῖν ἡ τύχη κληρουμένοις
<aristoph. eccl. 837> φράσῃ καθ' ἕκαστον ἄνδρ' ὅποι δειπνήσετε:
<aristoph. eccl. 838> ὡς αἱ τράπεζαί γ' εἰσὶν ἐπινενησμέναι
<aristoph. eccl. 839> ἀγαθῶν ἁπάντων καὶ παρεσκευασμέναι,
<aristoph. eccl. 840> κλῖναί τε σισυρῶν καὶ δαπίδων †νενασμέναι†,
<aristoph. eccl. 841> κρατῆρα συγκιρνᾶσιν, αἱ μυροπώλιδες
<aristoph. eccl. 842> ἑστᾶς' ἐφεξῆς, τὰ τεμάχη ῥιπίζεται,
<aristoph. eccl. 843> λαγῷ' ἀναπηγνύασι, πόπανα πέττεται,
<aristoph. eccl. 844> στέφανοι πλέκονται, φρύγεται τραγήματα,
<aristoph. eccl. 845> χύτρας ἔτνους ἕψουσιν αἱ νεώταται.
<aristoph. eccl. 846> Σμοῖος δ' ἐν αὐταῖς ἱππικὴν στολὴν ἔχων
<aristoph. eccl. 847> τὰ τῶν γυναικῶν διακαθαίρει τρύβλια.
<aristoph. eccl. 848> Γέρων δὲ χωρεῖ χλανίδα καὶ κονίποδε
<aristoph. eccl. 849> ἔχων, καχάζων μεθ' ἑτέρου νεανίου:
<aristoph. eccl. 850> ἐμβὰς δὲ κεῖται καὶ τρίβων ἐρριμμένος.
<aristoph. eccl. 851> πρὸς ταῦτα χωρεῖθ', ὡς ὁ τὴν μᾶζαν φέρων
<aristoph. eccl. 852> ἕστηκεν: ἀλλὰ τὰς γνάθους διοίγνυτε.
<aristoph. eccl. 853> οὐκοῦν βαδιοῦμαι δῆτα. τί γὰρ ἕστηκ' ἔχων
<aristoph. eccl. 854> ἐνταῦθ', ἐπειδὴ ταῦτα τῇ πόλει δοκεῖ;
<aristoph. eccl. 855> καὶ ποῖ βαδιεῖ σὺ μὴ καταθεὶς τὴν οὐσίαν;
<aristoph. eccl. 856> ἐπὶ δεῖπνον.   οὐ δῆτ', ἤν γ' ἐκείναις νοῦς ἐνῇ,
<aristoph. eccl. 857> πρίν γ' ἂν ἀπενέγκῃς.   ἀλλ' ἀποίσω.   πηνίκα;
<aristoph. eccl. 858> οὐ τοὐμὸν ὦ τᾶν ἐμποδὼν ἔσται.   τί δή;
<aristoph. eccl. 859> ἑτέρους ἀποίσειν φήμ' ἔθ' ὑστέρους ἐμοῦ.
<aristoph. eccl. 860> βαδιεῖ δὲ δειπνήσων ὅμως;   τί γὰρ πάθω;
<aristoph. eccl. 861> τὰ δυνατὰ γὰρ δεῖ τῇ πόλει ξυλλαμβάνειν
<aristoph. eccl. 862> τοὺς εὖ φρονοῦντας.   ἢν δὲ κωλύσωσι, τί;
<aristoph. eccl. 863> ὁμός' εἶμι κύψας.   ἢν δὲ μαστιγῶσι, τί;
<aristoph. eccl. 864> καλούμεθ' αὐτάς.   ἢν δὲ καταγελῶσι, τί;
<aristoph. eccl. 865> ἐπὶ ταῖς θύραις ἑστώς—   τί δράσεις; εἰπέ μοι.
<aristoph. eccl. 866> τῶν ἐσφερόντων ἁρπάσομαι τὰ σιτία.
<aristoph. eccl. 867> βάδιζε τοίνυν ὕστερος: σὺ δ' ὦ Σίκων
<aristoph. eccl. 868> καὶ Παρμένων αἴρεσθε τὴν παμπησίαν.
<aristoph. eccl. 869> φέρε νυν ἐγώ σοι ξυμφέρω.   μὴ μηδαμῶς.
<aristoph. eccl. 870> δέδοικα γὰρ μὴ καὶ παρὰ τῇ στρατηγίδι,
<aristoph. eccl. 871> ὅταν κατατιθῶ, προσποιῇ τῶν χρημάτων.
<aristoph. eccl. 872> νὴ τὸν Δία δεῖ γοῦν μηχανήματός τινος,
<aristoph. eccl. 873> ὅπως τὰ μὲν ὄντα χρήμαθ' ἕξω, τοισδεδὶ
<aristoph. eccl. 874> τῶν ματτομένων κοινῇ μεθέξω πως ἐγώ.
<aristoph. eccl. 875> ὀρθῶς ἔμοιγε φαίνεται: βαδιστέον
<aristoph. eccl. 876> ὁμός' ἐστὶ δειπνήσοντα κοὐ μελλητέον.  Χοροῦ
<aristoph. eccl. 877> τί ποθ' ἅνδρες οὐχ ἥκουσιν; ὥρα δ' ἦν πάλαι:
<aristoph. eccl. 878> ἐγὼ δὲ καταπεπλασμένη ψιμυθίῳ
<aristoph. eccl. 879> ἕστηκα καὶ κροκωτὸν ἠμφιεσμένη
<aristoph. eccl. 880> ἀργός, μινυρομένη τι πρὸς ἐμαυτὴν μέλος,
<aristoph. eccl. 881> ἀργός, μινυρομένη τι πρὸς ἐμαυτὴν μέλος,
<aristoph. eccl. 882> παίζουσα. πῶς ἂν περιλάβοιμ' αὐτῶν τινὰ
<aristoph. eccl. 883> παριόντα; Μοῦσαι δεῦρ' ἴτ' ἐπὶ τοὐμὸν στόμα,
<aristoph. eccl. 884> μελύδριον εὑροῦσαί τι τῶν ̓Ιωνικῶν.
<aristoph. eccl. 885> νῦν μέν με παρακύψασα προὔφθης ὦ σαπρά.
<aristoph. eccl. 885> ᾤου δ' ἐρήμας οὐ παρούσης ἐνθάδε
<aristoph. eccl. 886> ἐμοῦ τρυγήσειν καὶ προσάξεσθαί τινα
<aristoph. eccl. 887> ᾄδους': ἐγὼ δ' ἢν τοῦτο δρᾷς ἀντᾴσομαι.
<aristoph. eccl. 888> κεἰ γὰρ δι' ὄχλου τοῦτ' ἐστὶ τοῖς θεωμένοις,
<aristoph. eccl. 889> ὅμως ἔχει τερπνόν τι καὶ κωμῳδικόν.
<aristoph. eccl. 890> τούτῳ διαλέγου κἀποχώρησον: σὺ δὲ
<aristoph. eccl. 891> φιλοττάριον αὐλητὰ τοὺς αὐλοὺς λαβὼν
<aristoph. eccl. 892> ἄξιον ἐμοῦ καὶ σοῦ προσαύλησον μέλος.
<aristoph. eccl. 893> εἴ τις ἀγαθὸν βούλεται παθεῖν
<aristoph. eccl. 894> τι, παρ' ἐμοὶ χρὴ καθεύδειν.
<aristoph. eccl. 895> οὐ γὰρ ἐν νέαις τὸ σοφὸν ἔνεστιν
<aristoph. eccl. 896> ἀλλ' ἐν ταῖς πεπείραις:
<aristoph. eccl. 897> οὐδέ τις στέργειν ἂν ἐθέλοι μᾶλλον ἢ 'γὼ
<aristoph. eccl. 898> τὸν φίλον ᾧπερ ξυνείην,
<aristoph. eccl. 899> ἀλλ' ἐφ' ἕτερον ἂν πέτοιτο.
<aristoph. eccl. 900> μὴ φθόνει ταῖσιν νέαισι.
<aristoph. eccl. 901> τὸ τρυφερὸν γὰρ ἐμπέφυκε
<aristoph. eccl. 902> τοῖς ἁπαλοῖσι μηροῖς
<aristoph. eccl. 903> κἀπὶ τοῖς μήλοις ἐπανθεῖ: σὺ δ' ὦ γραῦ,
<aristoph. eccl. 904> παραλέλεξαι κἀντέτριψαι,
<aristoph. eccl. 905> τῷ θανάτῳ μέλημα.
<aristoph. eccl. 906> ἐκπέσοι σου τὸ τρῆμα
<aristoph. eccl. 907> τό τ' ἐπίκλιντρον ἀποβάλοιο
<aristoph. eccl. 908> βουλομένη σποδεῖσθαι,
<aristoph. eccl. 909> κἀπὶ τῆς κλίνης ὄφιν εὕροις
<aristoph. eccl. 910> καὶ προσελκύσαιο
<aristoph. eccl. 910> βουλομένη φιλῆσαι.
<aristoph. eccl. 911> αἰαῖ τί ποτε πείσομαι;
<aristoph. eccl. 912> οὐχ ἥκει μοὐταῖρος:
<aristoph. eccl. 913> μόνη δ' αὐτοῦ λείπομ': ἡ
<aristoph. eccl. 914> γὰρ μοι μήτηρ ἄλλῃ
<aristoph. eccl. 915> βέβηκε: †καὶ τἄλλ' οὐδὲν μετὰ ταῦτα δεῖ λέγειν†.
<aristoph. eccl. 915> ἀλλ' ὦ μαῖ' ἱκετεύομαι, κάλει
<aristoph. eccl. 916> τὸν ̓Ορθαγόραν, ὅπως
<aristoph. eccl. 917> σαυτῆς κατόναι', ἀντιβολῶ σε.
<aristoph. eccl. 918> ἤδη τὸν ἀπ' ̓Ιωνίας
<aristoph. eccl. 919> τρόπον τάλαινα κνησιᾷς:
<aristoph. eccl. 920> δοκεῖς δέ μοι καὶ λάβδα κατὰ τοὺς Λεσβίους.
<aristoph. eccl. 921> ἀλλ' οὐκ ἄν ποθ' ὑφαρπάσαιο
<aristoph. eccl. 922> τἀμὰ παίγνια: τὴν δ' ἐμὴν
<aristoph. eccl. 923> ὥραν οὐκ ἀπολεῖς οὐδ' ἀπολήψει.
<aristoph. eccl. 924> ᾆδ' ὁπόσα βούλει καὶ παράκυφθ' ὥσπερ γαλῆ:
<aristoph. eccl. 925> οὐδεὶς γὰρ ὡς σὲ πρότερον εἴσεις' ἀντ' ἐμοῦ.
<aristoph. eccl. 926> οὔκουν ἐπ' ἐκφοράν γε.   καινόν γ' ὦ σαπρά.
<aristoph. eccl. 927> οὐ δῆτα.   τί γὰρ ἂν γραὶ̈ καινά τις λέγοι;
<aristoph. eccl. 928> οὐ τοὐμὸν ὀδυνήσει σε γῆρας.   ἀλλὰ τί;
<aristoph. eccl. 929> ἥγχουσα μᾶλλον καὶ τὸ σὸν ψιμύθιον;
<aristoph. eccl. 930> τί μοι διαλέγει;   σὺ δὲ τί διακύπτεις;   ἐγώ;
<aristoph. eccl. 931> ᾄδω πρὸς ἐμαυτὴν ̓Επιγένει τὠμῷ φίλῳ.
<aristoph. eccl. 932> σοὶ γὰρ φίλος τίς ἐστιν ἄλλος ἢ Γέρης;
<aristoph. eccl. 933> δείξει γε καὶ σοί. τάχα γὰρ εἶσιν ὡς ἐμέ.
<aristoph. eccl. 934> ὁδὶ γὰρ αὐτός ἐστιν.   οὐ σοῦ γ' ὦλεθρε
<aristoph. eccl. 935> δεόμενος οὐδέν.   νὴ Δί' ὦ φθίνυλλα σὺ
<aristoph. eccl. 936> δείξει τάχ' αὐτός, ὡς ἔγωγ' ἀπέρχομαι.
<aristoph. eccl. 937> κἄγωγ', ἵνα γνῷς ὡς πολύ σου μεῖζον φρονῶ.
<aristoph. eccl. 938> εἴθ' ἐξῆν παρὰ τῇ νέᾳ καθεύδειν,
<aristoph. eccl. 939> καὶ μὴ δ'ει πρότερον διασποδῆσαι
<aristoph. eccl. 940> ἀνάσιμον ἢ πρεσβυτέραν:
<aristoph. eccl. 941> οὐ γὰρ ἀνασχετὸν τοῦτό γ' ἐλευθέρῳ.
<aristoph. eccl. 942> οἰμώζων ἄρα νὴ Δία σποδήσεις.
<aristoph. eccl. 943> οὐ γὰρ τἀπὶ Χαριξένης τάδ' ἐστίν.
<aristoph. eccl. 944> κατὰ τὸν νόμον ταῦτα ποιεῖν
<aristoph. eccl. 945> ἔστι δίκαιον, εἰ δημοκρατούμεθα.
<aristoph. eccl. 946> ἀλλ' εἶμι τηρήσους' ὅ τι καὶ δράσει ποτέ.
<aristoph. eccl. 947> εἴθ' ὦ θεοὶ λάβοιμι τὴν καλὴν μόνην,
<aristoph. eccl. 948> ἐφ' ἣν πεπωκὼς ἔρχομαι πάλαι ποθῶν.
<aristoph. eccl. 949> ἐξηπάτησα τὸ κατάρατον γρᾴδιον:
<aristoph. eccl. 950> φρούδη γάρ ἐστιν οἰομένη μ' ἔνδον μένειν.
<aristoph. eccl. 951> ἀλλ' οὑτοσὶ γὰρ αὐτὸς οὗ 'μεμνήμεθα.
<aristoph. eccl. 952> δεῦρο δὴ δεῦρο δή,
<aristoph. eccl. 953> φίλον ἐμόν, δεῦρό μοι
<aristoph. eccl. 954> πρόσελθε καὶ ξύνευνος
<aristoph. eccl. 955> τὴν εὐφρόνην ὅπως ἔσει.
<aristoph. eccl. 956> πάνυ γάρ τις ἔρως με δονεῖ
<aristoph. eccl. 955> τῶνδε τῶν σῶν βοστρύχων.
<aristoph. eccl. 956> ἄτοπος δ' ἔγκειταί μοί τις
<aristoph. eccl. 957> πόθος, ὅς με διακναίσας ἔχει.
<aristoph. eccl. 958> μέθες, ἱκνοῦμαί ς' ̓́Ερως,
<aristoph. eccl. 959> καὶ ποίησον τόνδ' ἐς εὐνὴν
<aristoph. eccl. 959b> τὴν ἐμὴν ἱκέσθαι.
<aristoph. eccl. 960> δεῦρο δὴ δεῦρο δή,
<aristoph. eccl. 961> καὶ σύ μοι καταδραμοῦσα
<aristoph. eccl. 962> τὴν θύραν ἄνοιξον
<aristoph. eccl. 963> τήνδ': εἰ δὲ μή, καταπεσὼν κείσομαι.
<aristoph. eccl. 964> φίλον, ἀλλ' ἐν τῷ σῷ
<aristoph. eccl. 965> βούλομαι κόλπῳ πληκτίζεσθαι
<aristoph. eccl. 965> μετὰ τῆς σῆς πυγῆς.
<aristoph. eccl. 966> Κύπρι τί μ' ἐκμαίνεις ἐπὶ ταύτῃ;
<aristoph. eccl. 967> μέθες, ἱκνοῦμαί ς' ̓́Ερως,
<aristoph. eccl. 968> καὶ ποίησον τήνδ' ἐς εὐνὴν
<aristoph. eccl. 968b> τὴν ἐμὴν ἱκέσθαι.
<aristoph. eccl. 969> καὶ ταῦτα μέντοι μετρίως πρὸς τὴν ἐμὴν ἀνάγκην
<aristoph. eccl. 970> εἰρημέν' ἐστίν. σὺ δέ μοι, φίλτατον, ὢ ἱκετεύω,
<aristoph. eccl. 971> ἄνοιξον ἀσπάζου με:
<aristoph. eccl. 971b> διά τοι σὲ πόνους ἔχω.
<aristoph. eccl. 972> ὦ χρυσοδαίδαλτον ἐμὸν μέλημα, Κύπριδος ἔρνος,
<aristoph. eccl. 973> μέλιττα Μούσης, Χαρίτων θρέμμα, Τρυφῆς πρόσωπον,
<aristoph. eccl. 974> ἄνοιξον ἀσπάζου με:
<aristoph. eccl. 975> διά τοι σὲ πόνους ἔχω.
<aristoph. eccl. 976> οὗτος τί κόπτεις; μῶν ἐμὲ ζητεῖς;   πόθεν;
<aristoph. eccl. 977> καὶ τὴν θύραν γ' ἤραττες.   ἀποθάνοιμ' ἄρα.
<aristoph. eccl. 978> τοῦ δαὶ δεόμενος δᾷδ' ἔχων ἐλήλυθας;
<aristoph. eccl. 979> ̓Αναφλύστιον ζητῶν τιν' ἄνθρωπον.   τίνα;
<aristoph. eccl. 980> οὐ τὸν Σεβῖνον, ὃν σὺ προσδοκᾷς ἴσως.
<aristoph. eccl. 981> νὴ τὴν ̓Αφροδίτην, ἤν τε βούλῃ γ' ἤν τε μή.
<aristoph. eccl. 982> ἀλλ' οὐχὶ νυνὶ τὰς ὑπερεξηκοντέτεις
<aristoph. eccl. 983> εἰσάγομεν, ἀλλ' εἰσαῦθις ἀναβεβλήμεθα.
<aristoph. eccl. 984> τὰς ἐντὸς εἴκοσιν γὰρ ἐκδικάζομεν.
<aristoph. eccl. 985> ἐπὶ τῆς προτέρας ἀρχῆς γε ταῦτ' ἦν ὦ γλύκων:
<aristoph. eccl. 986> νυνὶ δὲ πρῶτον εἰσάγειν ἡμᾶς δοκεῖ.
<aristoph. eccl. 987> τῷ βουλομένῳ γε κατὰ τὸν ἐν πεττοῖς νόμον.
<aristoph. eccl. 988> ἀλλ' οὐδὲ δειπνεῖς κατὰ τὸν ἐν πεττοῖς νόμον.
<aristoph. eccl. 989> οὐκ οἶδ' ὅ τι λέγεις: τηνδεδί μοι κρουστέον.
<aristoph. eccl. 990> ὅταν γε κρούσῃς τὴν ἐμὴν πρῶτον θύραν.
<aristoph. eccl. 991> ἀλλ' οὐχὶ νυνὶ κρησέραν αἰτούμεθα.
<aristoph. eccl. 992> οἶδ' ὅτι φιλοῦμαι: νῦν δὲ θαυμάζεις ὅτι
<aristoph. eccl. 993> θύρασί μ' ηὗρες: ἀλλὰ πρόσαγε τὸ στόμα.
<aristoph. eccl. 994> ἀλλ' ὦ μέλ' ὀρρωδῶ τὸν ἐραστήν σου.   τίνα;
<aristoph. eccl. 995> τὸν τῶν γραφέων ἄριστον.   οὗτος δ' ἔστι τίς;
<aristoph. eccl. 996> ὃς τοῖς νεκροῖσι ζωγραφεῖ τὰς ληκύθους.
<aristoph. eccl. 997> ἀλλ' ἄπιθ', ὅπως μή ς' ἐπὶ θύραισιν ὄψεται.
<aristoph. eccl. 998> οἶδ' οἶδ' ὅ τι βούλει.   καὶ γὰρ ἐγώ σε νὴ Δία.
<aristoph. eccl. 999> μὰ τὴν ̓Αφροδίτην ἥ μ' ἔλαχε κληρουμένη,
<aristoph. eccl. 1000> μὴ 'γώ ς' ἀφήσω.   παραφρονεῖς ὦ γρᾴδιον.
<aristoph. eccl. 1001> ληρεῖς: ἐγὼ δ' ἄξω ς' ἐπὶ τἀμὰ στρώματα.
<aristoph. eccl. 1002> τί δῆτα κρεάγρας τοῖς κάδοις ὠνούμεθα,
<aristoph. eccl. 1003> ἐξὸν καθέντα γρᾴδιον τοιουτονὶ
<aristoph. eccl. 1004> ἐκ τῶν φρεάτων τοὺς κάδους ξυλλαμβάνειν;
<aristoph. eccl. 1005> μὴ σκῶπτέ μ' ὦ τάλαν ἀλλ' ἕπου δεῦρ' ὡς ἐμέ.
<aristoph. eccl. 1006> ἀλλ' οὐκ ἀνάγκη μοὐστίν, εἰ μὴ τῶν ἐμῶν
<aristoph. eccl. 1007> τὴν πεντακοσιοστὴν κατέθηκας τῇ πόλει.
<aristoph. eccl. 1008> νὴ τὴν ̓Αφροδίτην δεῖ γε μέντοι ς'. ὡς ἐγὼ
<aristoph. eccl. 1009> τοῖς τηλικούτοις ξυγκαθεύδους' ἥδομαι.
<aristoph. eccl. 1010> ἐγὼ δὲ ταῖς γε τηλικαύταις ἄχθομαι,
<aristoph. eccl. 1011> κοὐκ ἂν πιθοίμην οὐδέποτ'.   ἀλλὰ νὴ Δία
<aristoph. eccl. 1012> ἀναγκάσει τουτί σε.   τοῦτο δ' ἔστι τί;
<aristoph. eccl. 1013> ψήφισμα, καθ' ὅ σε δεῖ βαδίζειν ὡς ἐμέ.
<aristoph. eccl. 1014> λέγ' αὐτὸ τί ποτε κἄστι.   καὶ δή σοι λέγω.
<aristoph. eccl. 1015> ἔδοξε ταῖς γυναιξίν, ἢν ἀνὴρ νέος
<aristoph. eccl. 1016> νέας ἐπιθυμῇ, μὴ σποδεῖν αὐτὴν πρὶν ἂν
<aristoph. eccl. 1017> τὴν γραῦν προκρούσῃ πρῶτον: ἢν δὲ μὴ 'θέλῃ
<aristoph. eccl. 1018> πρότερον προκρούειν ἀλλ' ἐπιθυμῇ τῆς νέας,
<aristoph. eccl. 1019> ταῖς πρεσβυτέραις γυναιξὶν ἔστω τὸν νέον
<aristoph. eccl. 1020> ἕλκειν ἀνατεὶ λαβομένας τοῦ παττάλου.
<aristoph. eccl. 1021> οἴμοι Προκρούστης τήμερον γενήσομαι.
<aristoph. eccl. 1022> τοῖς γὰρ νόμοις τοῖς ἡμετέροισι πειστέον.
<aristoph. eccl. 1023> τί δ' ἢν ἀφαιρῆταί μ' ἀνὴρ τῶν δημοτῶν
<aristoph. eccl. 1024> ἢ τῶν φίλων ἐλθών τις;   ἀλλ' οὐ κύριος
<aristoph. eccl. 1025> ὑπὲρ μέδιμνόν ἐστ' ἀνὴρ οὐδεὶς ἔτι.
<aristoph. eccl. 1026> ἐξωμοσία δ' οὐκ ἔστιν;   οὐ γὰρ δεῖ στροφῆς.
<aristoph. eccl. 1027> ἀλλ' ἔμπορος εἶναι σκήψομαι.   κλάων γε σύ.
<aristoph. eccl. 1028> τί δῆτα χρὴ δρᾶν;   δεῦρ' ἀκολουθεῖν ὡς ἐμέ.
<aristoph. eccl. 1029> καὶ ταῦτ' ἀνάγκη μοὐστί;   Διομήδειά γε.
<aristoph. eccl. 1030> ὑποστόρεσαί νυν πρῶτα τῆς ὀριγάνου
<aristoph. eccl. 1031> καὶ κλήμαθ' ὑπόθου συγκλάσασα τέτταρα,
<aristoph. eccl. 1032> καὶ ταινίωσαι καὶ παράθου τὰς ληκύθους,
<aristoph. eccl. 1033> ὕδατός τε κατάθου τοὔστρακον πρὸ τῆς θύρας.
<aristoph. eccl. 1034> ἦ μὴν ἔτ' ὠνήσει σὺ καὶ στεφάνην ἐμοί.
<aristoph. eccl. 1035> νὴ τὸν Δί' ἤνπερ ᾖ γέ που τῶν κηρίνων:
<aristoph. eccl. 1036> οἶμαι γὰρ ἔνδον διαπεσεῖσθαί ς' αὐτίκα.
<aristoph. eccl. 1037> ποῖ τοῦτον ἕλκεις;   τὸν ἐμὸν αὐτῆς εἰσάγω.
<aristoph. eccl. 1038> οὐ σωφρονοῦσά γ': οὐ γὰρ ἡλικίαν ἔχει
<aristoph. eccl. 1039> παρὰ σοὶ καθεύδειν τηλικοῦτος ὤν, ἐπεὶ
<aristoph. eccl. 1040> μήτηρ ἂν αὐτῷ μᾶλλον εἴης ἢ γυνή.
<aristoph. eccl. 1041> ὥστ' εἰ καταστήσεσθε τοῦτον τὸν νόμον,
<aristoph. eccl. 1042> τὴν γῆν ἅπασαν Οἰδιπόδων ἐμπλήσετε.
<aristoph. eccl. 1043> ὦ παμβδελυρὰ φθονοῦσα τόνδε τὸν λόγον
<aristoph. eccl. 1044> ἐξηῦρες: ἀλλ' ἐγώ σε τιμωρήσομαι.
<aristoph. eccl. 1045> νὴ τὸν Δία τὸν σωτῆρα κεχάρισαί γέ μοι
<aristoph. eccl. 1046> ὦ γλυκύτατον τὴν γραῦν ἀπαλλάξασά μου:
<aristoph. eccl. 1047> ὥστ' ἀντὶ τούτων τῶν ἀγαθῶν εἰς ἑσπέραν
<aristoph. eccl. 1048> μεγάλην ἀποδώσω καὶ παχεῖάν σοι χάριν.
<aristoph. eccl. 1049> αὕτη σὺ ποῖ τονδὶ παραβᾶσα τὸν νόμον
<aristoph. eccl. 1050> ἕλκεις, παρ' ἐμοὶ τῶν γραμμάτων εἰρηκότων
<aristoph. eccl. 1051> πρότερον καθεύδειν αὐτόν;   οἴμοι δείλαιος.
<aristoph. eccl. 1052> πόθεν ἐξέκυψας ὦ κάκιστ' ἀπολουμένη;
<aristoph. eccl. 1053> τοῦτο γὰρ ἐκείνου τὸ κακὸν ἐξωλέστερον.
<aristoph. eccl. 1054> βάδιζε δεῦρο.   μηδαμῶς με περιίδῃς
<aristoph. eccl. 1055> ἑλκόμενον ὑπὸ τῆσδ' ἀντιβολῶ ς'.   ἀλλ' οὐκ ἐγώ,
<aristoph. eccl. 1056> ἀλλ' ὁ νόμος ἕλκει ς'.   οὐκ ἐμέ γ', ἀλλ' ἔμπουσά τις
<aristoph. eccl. 1057> ἐξ αἵματος φλύκταιναν ἠμφιεσμένη.
<aristoph. eccl. 1058> ἕπου μαλακίων δεῦρ' ἀνύσας καὶ μὴ λάλει.
<aristoph. eccl. 1059> ἴθι νυν ἔασον εἰς ἄφοδον πρώτιστά με
<aristoph. eccl. 1060> ἐλθόντα θαρρῆσαι πρὸς ἐμαυτόν: εἰ δὲ μή,
<aristoph. eccl. 1061> αὐτοῦ τι δρῶντα πυρρὸν ὄψει μ' αὐτίκα
<aristoph. eccl. 1062> ὑπὸ τοῦ δέους.   θάρρει, βάδιζ': ἔνδον χεσεῖ.
<aristoph. eccl. 1063> δέδοικα κἀγὼ μὴ πλέον γ' ἢ βούλομαι.
<aristoph. eccl. 1064> ἀλλ' ἐγγυητάς σοι καταστήσω δύο
<aristoph. eccl. 1065> ἀξιόχρεως.   μή μοι καθίστη.
<aristoph. eccl. 1065> ποῖ σὺ ποῖ
<aristoph. eccl. 1066> χωρεῖς μετὰ ταύτης;   οὐκ ἔγωγ', ἀλλ' ἕλκομαι.
<aristoph. eccl. 1067> ἀτὰρ ἥτις εἶ γε, πόλλ' ἀγαθὰ γένοιτό σοι,
<aristoph. eccl. 1068> ὅτι μ' οὐπεριεῖδες ἐπιτριβέντ'. ὦ ̔Ηράκλεις
<aristoph. eccl. 1069> ὦ Πᾶνες ὦ Κορύβαντες ὦ Διοσκόρω,
<aristoph. eccl. 1070> τοῦτ' αὖ πολὺ τούτου τὸ κακὸν ἐξωλέστερον.
<aristoph. eccl. 1071> ἀτὰρ τί τὸ πρᾶγμ' ἔστ' ἀντιβολῶ τουτί ποτε;
<aristoph. eccl. 1072> πότερον πίθηκος ἀνάπλεως ψιμυθίου,
<aristoph. eccl. 1073> ἢ γραῦς ἀνεστηκυῖα παρὰ τῶν πλειόνων;
<aristoph. eccl. 1074> μὴ σκῶπτέ μ' ἀλλὰ δεῦρ' ἕπου.   δευρὶ μὲν οὖν.
<aristoph. eccl. 1075> ὡς οὐκ ἀφήσω ς' οὐδέποτ'.   οὐδὲ μὴν ἐγώ.
<aristoph. eccl. 1076> διασπάσεσθέ μ' ὦ κακῶς ἀπολούμεναι.
<aristoph. eccl. 1077> ἐμοὶ γὰρ ἀκολουθεῖν ς' ἔδει κατὰ τὸν νόμον.
<aristoph. eccl. 1078> οὐκ ἢν ἑτέρα γε γραῦς ἔτ' αἰσχίων φανῇ.
<aristoph. eccl. 1079> ἢν οὖν ὑφ' ὑμῶν πρῶτον ἀπόλωμαι κακῶς,
<aristoph. eccl. 1080> φέρε πῶς ἐπ' ἐκείνην τὴν καλὴν ἀφίξομαι;
<aristoph. eccl. 1081> αὐτὸς σκόπει σύ: τάδε δέ σοι ποιητέον.
<aristoph. eccl. 1082> ποτέρας προτέρας οὖν κατελάσας ἀπαλλαγῶ;
<aristoph. eccl. 1083> οὐκ οἶσθα; βαδιεῖ δεῦρ'.   ἀφέτω νύν μ' αὑτηί.
<aristoph. eccl. 1084> δευρὶ μὲν οὖν ἴθ' ὡς ἔμ'.   ἢν ἡδί μ' ἀφῇ.
<aristoph. eccl. 1085> ἀλλ' οὐκ ἀφήσω μὰ Δία ς'.   οὐδὲ μὴν ἐγώ.
<aristoph. eccl. 1086> χαλεπαί γ' ἂν ἦστε γενόμεναι πορθμῆς.   τιή;
<aristoph. eccl. 1087> ἕλκοντε τοὺς πλωτῆρας ἂν ἀπεκναίετε.
<aristoph. eccl. 1088> σιγῇ βάδιζε δεῦρο.   μὰ Δί' ἀλλ' ὡς ἐμέ.
<aristoph. eccl. 1089> τουτὶ τὸ πρᾶγμα κατὰ τὸ Καννωνοῦ σαφῶς
<aristoph. eccl. 1090> ψήφισμα, βινεῖν δεῖ με διαλελημμένον.
<aristoph. eccl. 1091> πῶς οὖν δικωπεῖν ἀμφοτέρας δυνήσομαι;
<aristoph. eccl. 1092> καλῶς, ἐπειδὰν καταφάγῃς βολβῶν χύτραν.
<aristoph. eccl. 1093> οἴμοι κακοδαίμων ἐγγὺς ἤδη τῆς θύρας
<aristoph. eccl. 1094> ἑλκόμενός εἰμ'.   ἀλλ' οὐδὲν ἔσται σοι πλέον.
<aristoph. eccl. 1095> ξυνεσπεσοῦμαι γὰρ μετὰ σοῦ.   μὴ πρὸς θεῶν:
<aristoph. eccl. 1096> ἑνὶ γὰρ ξυνέχεσθαι κρεῖττον ἢ δυοῖν κακοῖν.
<aristoph. eccl. 1097> νὴ τὴν ̔Εκάτην ἐάν τε βούλῃ γ' ἤν τέ μή.
<aristoph. eccl. 1098> ὦ τρισκακοδαίμων εἰ γυναῖκα δεῖ σαπρὰν
<aristoph. eccl. 1099> βινεῖν ὅλην τὴν νύκτα καὶ τὴν ἡμέραν,
<aristoph. eccl. 1100> κἄπειτ' ἐπειδὰν τῆσδ' ἀπαλλαγῶ, πάλιν
<aristoph. eccl. 1101> φρύνην ἔχουσαν λήκυθον πρὸς ταῖς γνάθοις.
<aristoph. eccl. 1102> ἆρ' οὐ κακοδαίμων εἰμί; βαρυδαίμων μὲν οὖν
<aristoph. eccl. 1103> νὴ τὸν Δία τὸν σωτῆρ' ἀνὴρ καὶ δυστυχής,
<aristoph. eccl. 1104> ὅστις τοιούτοις θηρίοις συνείρξομαι.
<aristoph. eccl. 1105> ὅμως δ' ἐάν τι πολλὰ πολλάκις πάθω
<aristoph. eccl. 1106> ὑπὸ τοῖνδε τοῖν κασαλβάδοιν δεῦρ' ἐσπλέων,
<aristoph. eccl. 1107> θάψαι μ' ἐπ' αὐτῷ τῷ στόματι τῆς ἐσβολῆς,
<aristoph. eccl. 1108> καὶ τήνδ' ἄνωθεν ἐπιπολῆς τοῦ σήματος
<aristoph. eccl. 1109> ζῶσαν καταπιττώσαντες εἶτα τὼ πόδε
<aristoph. eccl. 1110> μολυβδοχοήσαντες κύκλῳ περὶ τὰ σφυρὰ
<aristoph. eccl. 1111> ἄνω 'πιθεῖναι πρόφασιν ἀντὶ ληκύθου.
<aristoph. eccl. 1112> ὦ μακάριος μὲν δῆμος, εὐδαίμων δ' ἐγώ,
<aristoph. eccl. 1113> αὐτή τέ μοι δέσποινα μακαριωτάτη,
<aristoph. eccl. 1114> ὑμεῖς θ' ὅσαι παρέστατ' ἐπὶ ταῖσιν θύραις
<aristoph. eccl. 1115> οἱ γείτονές τε πάντες οἵ τε δημόται,
<aristoph. eccl. 1116> ἐγώ τε πρὸς τούτοισιν ἡ διάκονος,
<aristoph. eccl. 1117> ἥτις μεμύρισμαι τὴν κεφαλὴν μυρώμασιν,
<aristoph. eccl. 1118> ἀγαθοῖσιν ὦ Ζεῦ: πολὺ δ' ὑπερπέπαικεν αὖ
<aristoph. eccl. 1119> τούτων ἁπάντων τὰ Θάσι' ἀμφορείδια.
<aristoph. eccl. 1120> ἐν τῇ κεφαλῇ γὰρ ἐμμένει πολὺν χρόνον:
<aristoph. eccl. 1121> τὰ δ' ἄλλ' ἀπανθήσαντα πάντ' ἀπέπτετο:
<aristoph. eccl. 1122> ὥστ' ἐστὶ πολὺ βέλτιστα, πολὺ δῆτ' ὦ θεοί.
<aristoph. eccl. 1123> κέρασον ἄκρατον, εὐφρανεῖ τὴν νύχθ' ὅλην
<aristoph. eccl. 1124> ἐκλεγομένας ὅ τι ἂν μάλιστ' ὀσμὴν ἔχῃ.
<aristoph. eccl. 1125> ἀλλ' ὦ γυναῖκες φράσατέ μοι τὸν δεσπότην,
<aristoph. eccl. 1126> τὸν ἄνδρ', ὅπου 'στί, τῆς ἐμῆς κεκτημένης.
<aristoph. eccl. 1127> αὐτοῦ μένους' ἡμῖν γ' ἂν ἐξευρεῖν δοκεῖς.
<aristoph. eccl. 1128> μάλισθ': ὁδὶ γὰρ ἐπὶ τὸ δεῖπνον ἔρχεται.
<aristoph. eccl. 1129> ὦ δέσποτ' ὦ μακάριε καὶ τρισόλβιε.
<aristoph. eccl. 1130> ἐγώ;   σὺ μέντοι νὴ Δί' ὥς γ' οὐδεὶς ἀνήρ.
<aristoph. eccl. 1131> τίς γὰρ γένοιτ' ἂν μᾶλλον ὀλβιώτερος,
<aristoph. eccl. 1132> ὅστις πολιτῶν πλεῖον ἢ τρισμυρίων
<aristoph. eccl. 1133> ὄντων τὸ πλῆθος οὐ δεδείπνηκας μόνος;
<aristoph. eccl. 1134> εὐδαιμονικόν γ' ἄνθρωπον εἴρηκας σαφῶς.
<aristoph. eccl. 1135> ποῖ ποῖ βαδίζεις;   ἐπὶ τὸ δεῖπνον ἔρχομαι.
<aristoph. eccl. 1136> νὴ τὴν ̓Αφροδίτην πολύ γ' ἁπάντων ὕστατος.
<aristoph. eccl. 1137> ὅμως δ' ἐκέλευε συλλαβοῦσάν μ' ἡ γυνὴ
<aristoph. eccl. 1138> ἄγειν σε καὶ τασδὶ μετὰ σοῦ τὰς μείρακας.
<aristoph. eccl. 1139> οἶνος δὲ Χῖός ἐστι περιλελειμμένος
<aristoph. eccl. 1140> καὶ τἄλλ' ἀγαθά. πρὸς ταῦτα μὴ βραδύνετε,
<aristoph. eccl. 1141> καὶ τῶν θεατῶν εἴ τις εὔνους τυγχάνει,
<aristoph. eccl. 1142> καὶ τῶν κριτῶν εἰ μή τις ἑτέρωσε βλέπει,
<aristoph. eccl. 1143> ἴτω μεθ' ἡμῶν: πάντα γὰρ παρέξομεν.
<aristoph. eccl. 1144> οὔκουν ἅπασι δῆτα γενναίως ἐρεῖς
<aristoph. eccl. 1145> καὶ μὴ παραλείψεις μηδέν', ἀλλ' ἐλευθέρως
<aristoph. eccl. 1146> καλεῖς γέροντα μειράκιον παιδίσκον; ὡς
<aristoph. eccl. 1147> τὸ δεῖπνον αὐτοῖς ἐστ' ἐπεσκευασμένον
<aristoph. eccl. 1148> ἁπαξάπασιν, ἢν ἀπίωσιν οἴκαδε.
<aristoph. eccl. 1149> ἐγὼ δὲ πρὸς τὸ δεῖπνον ἤδη 'πείξομαι:
<aristoph. eccl. 1150> ἔχω δέ τοι καὶ δᾷδα ταυτηνὶ καλῶς.
<aristoph. eccl. 1151> τί δῆτα διατρίβεις ἔχων, ἀλλ' οὐκ ἄγεις
<aristoph. eccl. 1152> τασδὶ λαβών; ἐν ὅσῳ δὲ καταβαίνεις, ἐγὼ
<aristoph. eccl. 1153> ἐπᾴσομαι μέλος τι μελλοδειπνικόν.
<aristoph. eccl. 1154> σμικρὸν δ' ὑποθέσθαι τοῖς κριταῖσι βούλομαι.
<aristoph. eccl. 1155> τοῖς σοφοῖς μὲν τῶν σοφῶν μεμνημένοις κρίνειν ἐμέ,
<aristoph. eccl. 1156> τοῖς γελῶσι δ' ἡδέως διὰ τὸν γέλων κρίνειν ἐμέ:
<aristoph. eccl. 1157> σχεδὸν ἅπαντας οὖν κελεύω δηλαδὴ κρίνειν ἐμέ,
<aristoph. eccl. 1158> μηδὲ τὸν κλῆρον γενέσθαι μηδὲν ἡμῖν αἴτιον,
<aristoph. eccl. 1159> ὅτι προείληχ': ἀλλὰ πάντα ταῦτα χρὴ μεμνημένους
<aristoph. eccl. 1160> μὴ 'πιορκεῖν ἀλλὰ κρίνειν τοὺς χοροὺς ὀρθῶς ἀεί,
<aristoph. eccl. 1161> μηδὲ ταῖς κακαῖς ἑταίραις τὸν τρόπον προσεικέναι,
<aristoph. eccl. 1162> αἳ μόνον μνήμην ἔχουσι τῶν τελευταίων ἀεί.
<aristoph. eccl. 1163> ὦ ὦ ὥρα δή,
<aristoph. eccl. 1164> ὦ φίλαι γυναῖκες, εἴπερ μέλλομεν τὸ χρῆμα δρᾶν,
<aristoph. eccl. 1165> ἐπὶ τὸ δεῖπνον ὑπαποκινεῖν. κρητικῶς οὖν τὼ πόδε
<aristoph. eccl. 1166> καὶ σὺ κίνει.   τοῦτο δρῶ.   καὶ τάσδε νῦν
<aristoph. eccl. 1167> λαγαρὰς τοῖν σκελίσκοιν τὸν ῥυθμόν.
<aristoph. eccl. 1168> τάχα γὰρ ἔπεισι
<aristoph. eccl. 1169> λοπαδοτεμαχοσελαχογαλεο-
<aristoph. eccl. 1170> κρανιολειψανοδριμυποτριμματο-
<aristoph. eccl. 1171> σιλφιοτυρομελιτοκατακεχυμενο-
<aristoph. eccl. 1172> κιχλεπικοσσυφοφαττοπεριστερα-
<aristoph. eccl. 1173> λεκτρυονοπτεκεφαλλιοκιγκλοπε-
<aristoph. eccl. 1174> λειολαγῳοσιραιοβαφητραγα-
<aristoph. eccl. 1175> νοπτερυγών: σὺ δὲ ταῦτ' ἀκροασάμενος
<aristoph. eccl. 1176> ταχὺ καὶ ταχέως λαβὲ τρύβλιον:
<aristoph. eccl. 1177> εἶτα λαβὼν κόνισαι
<aristoph. eccl. 1178> λέκιθον, ἵν' ἐπιδειπνῇς:
<aristoph. eccl. 1179> ἀλλὰ λαιμάττουσί που.
<aristoph. eccl. 1180> αἴρεσθ' ἄνω, ἰαὶ εὐαί.
<aristoph. eccl. 1181> δειπνήσομεν, εὐοῖ εὐαί,
<aristoph. eccl. 1182> εὐαί, ὡς ἐπὶ νίκῃ:
<aristoph. eccl. 1183> εὐαί, εὐαί, εὐαί, εὐαί.
